{
  "_markup_path": "markup/sn/sn07/sn7.18.html",
  "_alt_strings": [
    "en/sujato/sn/sn07/sn7.18.json"
  ],
  "sn7.18:1.1": "Saṃyutta Nikāya 7",
  "sn7.18:2.1": "2. Upāsakavagga",
  "sn7.18:3.1": "18. Kaṭṭhahārasutta",
  "sn7.18:4.1": "Ekaṃ samayaṃ bhagavā kosalesu viharati aññatarasmiṃ vanasaṇḍe.",
  "sn7.18:4.2": "Tena kho pana samayena aññatarassa bhāradvājagottassa brāhmaṇassa sambahulā antevāsikā kaṭṭhahārakā māṇavakā yena vanasaṇḍo tenupasaṅkamiṃsu;",
  "sn7.18:4.3": "upasaṅkamitvā addasaṃsu bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā.",
  "sn7.18:4.4": "Disvāna yena bhāradvājagotto brāhmaṇo tenupasaṅkamiṃsu;",
  "sn7.18:4.5": "upasaṅkamitvā bhāradvājagottaṃ brāhmaṇaṃ etadavocuṃ:",
  "sn7.18:4.6": "“yagghe bhavaṃ jāneyyāsi.",
  "sn7.18:4.7": "Asukasmiṃ vanasaṇḍe samaṇo nisinno pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā”.",
  "sn7.18:4.8": "Atha kho bhāradvājagotto brāhmaṇo tehi māṇavakehi saddhiṃ yena so vanasaṇḍo tenupasaṅkami.",
  "sn7.18:4.9": "Addasā kho bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā.",
  "sn7.18:4.10": "Disvāna yena bhagavā tenupasaṅkami;",
  "sn7.18:4.11": "upasaṅkamitvā bhagavantaṃ gāthāya ajjhabhāsi:",
  "sn7.18:5.1": "“Gambhīrarūpe bahubherave vane,",
  "sn7.18:5.2": "Suññaṃ araññaṃ vijanaṃ vigāhiya;",
  "sn7.18:5.3": "Aniñjamānena ṭhitena vaggunā,",
  "sn7.18:5.4": "Sucārurūpaṃ vata bhikkhu jhāyasi.",
  "sn7.18:6.1": "Na yattha gītaṃ napi yattha vāditaṃ,",
  "sn7.18:6.2": "Eko araññe vanavassito muni;",
  "sn7.18:6.3": "Accherarūpaṃ paṭibhāti maṃ idaṃ,",
  "sn7.18:6.4": "Yadekako pītimano vane vase.",
  "sn7.18:7.1": "Maññāmahaṃ lokādhipatisahabyataṃ,",
  "sn7.18:7.2": "Ākaṅkhamāno tidivaṃ anuttaraṃ;",
  "sn7.18:7.3": "Kasmā bhavaṃ vijanamaraññamassito,",
  "sn7.18:7.4": "Tapo idha kubbasi brahmapattiyā”ti.",
  "sn7.18:8.1": "“Yā kāci kaṅkhā abhinandanā vā,",
  "sn7.18:8.2": "Anekadhātūsu puthū sadāsitā;",
  "sn7.18:8.3": "Aññāṇamūlappabhavā pajappitā,",
  "sn7.18:8.4": "Sabbā mayā byantikatā samūlikā.",
  "sn7.18:9.1": "Svāhaṃ akaṅkho asito anūpayo,",
  "sn7.18:9.2": "Sabbesu dhammesu visuddhadassano;",
  "sn7.18:9.3": "Pappuyya sambodhimanuttaraṃ sivaṃ,",
  "sn7.18:9.4": "Jhāyāmahaṃ brahma raho visārado”ti.",
  "sn7.18:10.1": "Evaṃ vutte, bhāradvājagotto brāhmaṇo bhagavantaṃ etadavoca:",
  "sn7.18:10.2": "“abhikkantaṃ, bho gotama, abhikkantaṃ, bho gotama … pe …",
  "sn7.18:10.3": "ajjatagge pāṇupetaṃ saraṇaṃ gatan”ti."
}