{
  "_markup_path": "markup/sn/sn07/sn7.21.html",
  "_alt_strings": [
    "en/sujato/sn/sn07/sn7.21.json"
  ],
  "sn7.21:1.1": "Saṃyutta Nikāya 7",
  "sn7.21:2.1": "2. Upāsakavagga",
  "sn7.21:3.1": "21. Saṅgāravasutta",
  "sn7.21:4.1": "Sāvatthinidānaṃ.",
  "sn7.21:4.2": "Tena kho pana samayena saṅgāravo nāma brāhmaṇo sāvatthiyaṃ paṭivasati udakasuddhiko, udakena parisuddhiṃ pacceti, sāyaṃ pātaṃ udakorohanānuyogamanuyutto viharati.",
  "sn7.21:4.3": "Atha kho āyasmā ānando pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi.",
  "sn7.21:4.4": "Sāvatthiyaṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami;",
  "sn7.21:4.5": "upasaṅkamitvā bhagavantaṃ abhivādetvā ekamantaṃ nisīdi.",
  "sn7.21:4.6": "Ekamantaṃ nisinno kho āyasmā ānando bhagavantaṃ etadavoca:",
  "sn7.21:4.7": "“idha, bhante, saṅgāravo nāma brāhmaṇo sāvatthiyaṃ paṭivasati udakasuddhiko, udakena suddhiṃ pacceti, sāyaṃ pātaṃ udakorohanānuyogamanuyutto viharati.",
  "sn7.21:4.8": "Sādhu, bhante, bhagavā yena saṅgāravassa brāhmaṇassa nivesanaṃ tenupasaṅkamatu anukampaṃ upādāyā”ti.",
  "sn7.21:4.9": "Adhivāsesi bhagavā tuṇhībhāvena.",
  "sn7.21:5.1": "Atha kho bhagavā pubbaṇhasamayaṃ nivāsetvā pattacīvaramādāya yena saṅgāravassa brāhmaṇassa nivesanaṃ tenupasaṅkami;",
  "sn7.21:5.2": "upasaṅkamitvā paññatte āsane nisīdi.",
  "sn7.21:5.3": "Atha kho saṅgāravo brāhmaṇo yena bhagavā tenupasaṅkami;",
  "sn7.21:5.4": "upasaṅkamitvā bhagavatā saddhiṃ sammodi.",
  "sn7.21:5.5": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "sn7.21:5.6": "Ekamantaṃ nisinnaṃ kho saṅgāravaṃ brāhmaṇaṃ bhagavā etadavoca:",
  "sn7.21:5.7": "“saccaṃ kira tvaṃ, brāhmaṇa, udakasuddhiko, udakena suddhiṃ paccesi, sāyaṃ pātaṃ udakorohanānuyogamanuyutto viharasī”ti?",
  "sn7.21:5.8": "“Evaṃ, bho gotama”.",
  "sn7.21:5.9": "“Kiṃ pana tvaṃ, brāhmaṇa, atthavasaṃ sampassamāno udakasuddhiko, udakasuddhiṃ paccesi, sāyaṃ pātaṃ udakorohanānuyogamanuyutto viharasī”ti?",
  "sn7.21:5.10": "“<span class=\\\"var\\\" title=\\\"idha me bho gotama ahaṃ (pts1, mr)\\\" id=\\\"note427\\\">Idha me, bho gotama</span>, yaṃ divā pāpakammaṃ kataṃ hoti, taṃ sāyaṃ <span class=\\\"var\\\" title=\\\"nahānena (bj, pts1) | sayaṃ nhānena (s3, km)\\\" id=\\\"note428\\\">nhānena</span> pavāhemi, yaṃ rattiṃ pāpakammaṃ kataṃ hoti taṃ pātaṃ nhānena pavāhemi.",
  "sn7.21:5.11": "Imaṃ khvāhaṃ, bho gotama, atthavasaṃ sampassamāno udakasuddhiko, udakena suddhiṃ paccemi, sāyaṃ pātaṃ udakorohanānuyogamanuyutto viharāmī”ti.",
  "sn7.21:6.1": "“Dhammo rahado brāhmaṇa sīlatittho,",
  "sn7.21:6.2": "Anāvilo sabbhi sataṃ pasattho;",
  "sn7.21:6.3": "Yattha have vedaguno sinātā,",
  "sn7.21:6.4": "<span class=\\\"var\\\" title=\\\"anallīnagattāva (mr)\\\" id=\\\"note429\\\">Anallagattāva</span> taranti pāran”ti.",
  "sn7.21:7.1": "Evaṃ vutte, saṅgāravo brāhmaṇo bhagavantaṃ etadavoca:",
  "sn7.21:7.2": "“abhikkantaṃ, bho gotama, abhikkantaṃ, bho gotama … pe …",
  "sn7.21:7.3": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti."
}