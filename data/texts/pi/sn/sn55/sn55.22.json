{
  "_markup_path": "markup/sn/sn55/sn55.22.html",
  "_alt_strings": [
    "en/sujato/sn/sn55/sn55.22.json"
  ],
  "sn55.22:1.1": "Saṃyutta Nikāya 55",
  "sn55.22:2.1": "3. Saraṇānivagga",
  "sn55.22:3.1": "22. Dutiyamahānāmasutta",
  "sn55.22:4.1": "<span class=\\\"evam\\\">Evaṃ me sutaṃ—​</span>",
  "sn55.22:4.2": "ekaṃ samayaṃ bhagavā sakkesu viharati kapilavatthusmiṃ nigrodhārāme.",
  "sn55.22:4.3": "Atha kho mahānāmo sakko yena bhagavā tenupasaṅkami;",
  "sn55.22:4.4": "upasaṅkamitvā bhagavantaṃ abhivādetvā ekamantaṃ nisīdi.",
  "sn55.22:4.5": "Ekamantaṃ nisinno kho mahānāmo sakko bhagavantaṃ etadavoca:",
  "sn55.22:4.6": "“idaṃ, bhante, kapilavatthu iddhañceva phītañca bāhujaññaṃ ākiṇṇamanussaṃ sambādhabyūhaṃ.",
  "sn55.22:4.7": "So khvāhaṃ, bhante, bhagavantaṃ vā payirupāsitvā manobhāvanīye vā bhikkhū sāyanhasamayaṃ kapilavatthuṃ pavisanto;",
  "sn55.22:4.8": "bhantenapi hatthinā samāgacchāmi;",
  "sn55.22:4.9": "bhantenapi assena samāgacchāmi;",
  "sn55.22:4.10": "bhantenapi rathena samāgacchāmi;",
  "sn55.22:4.11": "bhantenapi sakaṭena samāgacchāmi;",
  "sn55.22:4.12": "bhantenapi purisena samāgacchāmi.",
  "sn55.22:4.13": "Tassa mayhaṃ, bhante, tasmiṃ samaye mussateva bhagavantaṃ ārabbha sati, mussati dhammaṃ ārabbha sati, mussati saṅghaṃ ārabbha sati.",
  "sn55.22:4.14": "Tassa mayhaṃ, bhante, evaṃ hoti:",
  "sn55.22:4.15": "‘imamhi cāhaṃ samaye kālaṃ kareyyaṃ, kā mayhaṃ gati, ko abhisamparāyo’”ti?",
  "sn55.22:5.1": "“Mā bhāyi, mahānāma, mā bhāyi, mahānāma.",
  "sn55.22:5.2": "Apāpakaṃ te maraṇaṃ bhavissati apāpikā kālaṅkiriyā.",
  "sn55.22:5.3": "Catūhi kho, mahānāma, dhammehi samannāgato ariyasāvako nibbānaninno hoti nibbānapoṇo nibbānapabbhāro.",
  "sn55.22:5.4": "Katamehi catūhi?",
  "sn55.22:5.5": "Idha, mahānāma, ariyasāvako buddhe aveccappasādena samannāgato hoti—",
  "sn55.22:5.6": "itipi so bhagavā … pe …",
  "sn55.22:5.7": "satthā devamanussānaṃ buddho bhagavāti.",
  "sn55.22:5.8": "Dhamme … pe …",
  "sn55.22:5.9": "saṅghe … pe …",
  "sn55.22:5.10": "ariyakantehi sīlehi samannāgato hoti akhaṇḍehi … pe …",
  "sn55.22:5.11": "samādhisaṃvattanikehi.",
  "sn55.22:6.1": "Seyyathāpi, mahānāma, rukkho pācīnaninno pācīnapoṇo pācīnapabbhāro, so mūlacchinno katamena papateyyā”ti?",
  "sn55.22:6.2": "“Yena, bhante, ninno yena poṇo yena pabbhāro”ti.",
  "sn55.22:6.3": "“Evameva kho, mahānāma, imehi catūhi dhammehi samannāgato ariyasāvako nibbānaninno hoti nibbānapoṇo nibbānapabbhāro”ti.",
  "sn55.22:7.1": "Dutiyaṃ."
}