{
  "_markup_path": "markup/sn/sn55/sn55.53.html",
  "_alt_strings": [
    "en/sujato/sn/sn55/sn55.53.json"
  ],
  "sn55.53:1.1": "Saṃyutta Nikāya 55",
  "sn55.53:2.1": "6. Sappaññavagga",
  "sn55.53:3.1": "53. Dhammadinnasutta",
  "sn55.53:4.1": "Ekaṃ samayaṃ bhagavā bārāṇasiyaṃ viharati isipatane migadāye.",
  "sn55.53:4.2": "Atha kho dhammadinno upāsako pañcahi upāsakasatehi saddhiṃ yena bhagavā tenupasaṅkami;",
  "sn55.53:4.3": "upasaṅkamitvā bhagavantaṃ abhivādetvā ekamantaṃ nisīdi.",
  "sn55.53:4.4": "Ekamantaṃ nisinno kho dhammadinno upāsako bhagavantaṃ etadavoca:",
  "sn55.53:4.5": "“ovadatu no, bhante, bhagavā;",
  "sn55.53:4.6": "anusāsatu no, bhante, bhagavā yaṃ amhākaṃ assa dīgharattaṃ hitāya sukhāyā”ti.",
  "sn55.53:5.1": "“Tasmātiha vo, dhammadinna, evaṃ sikkhitabbaṃ:",
  "sn55.53:5.2": "‘ye te suttantā tathāgatabhāsitā gambhīrā gambhīratthā lokuttarā suññatapaṭisaṃyuttā te kālena kālaṃ upasampajja viharissāmā’ti.",
  "sn55.53:5.3": "Evañhi vo, dhammadinna, sikkhitabban”ti.",
  "sn55.53:5.4": "“Na kho netaṃ, bhante, sukaraṃ amhehi puttasambādhasayanaṃ ajjhāvasantehi kāsikacandanaṃ paccanubhontehi mālāgandhavilepanaṃ dhārayantehi jātarūparajataṃ sādiyantehi—",
  "sn55.53:5.5": "ye te suttantā tathāgatabhāsitā gambhīrā gambhīratthā lokuttarā suññatapaṭisaṃyuttā te kālena kālaṃ upasampajja viharituṃ.",
  "sn55.53:5.6": "Tesaṃ no, bhante, bhagavā amhākaṃ pañcasu sikkhāpadesu ṭhitānaṃ uttaridhammaṃ desetū”ti.",
  "sn55.53:6.1": "“Tasmātiha vo, dhammadinna, evaṃ sikkhitabbaṃ:",
  "sn55.53:6.2": "‘buddhe aveccappasādena samannāgatā bhavissāma—",
  "sn55.53:6.3": "itipi so bhagavā … pe …",
  "sn55.53:6.4": "satthā devamanussānaṃ buddho bhagavāti.",
  "sn55.53:6.5": "Dhamme … pe …",
  "sn55.53:6.6": "saṅghe … pe …",
  "sn55.53:6.7": "ariyakantehi sīlehi samannāgatā bhavissāma akhaṇḍehi … pe …",
  "sn55.53:6.8": "samādhisaṃvattanikehī’ti.",
  "sn55.53:6.9": "Evañhi vo, dhammadinna, sikkhitabban”ti.",
  "sn55.53:7.1": "“Yānimāni, bhante, bhagavatā cattāri sotāpattiyaṅgāni desitāni, saṃvijjante dhammā amhesu, mayañca tesu dhammesu sandissāma.",
  "sn55.53:7.2": "Mayañhi, bhante, buddhe aveccappasādena samannāgatā—",
  "sn55.53:7.3": "itipi so bhagavā … pe …",
  "sn55.53:7.4": "satthā devamanussānaṃ buddho bhagavāti.",
  "sn55.53:7.5": "Dhamme … pe …",
  "sn55.53:7.6": "saṅghe … pe …",
  "sn55.53:7.7": "ariyakantehi sīlehi samannāgatā akhaṇḍehi … pe …",
  "sn55.53:7.8": "samādhisaṃvattanikehī”ti.",
  "sn55.53:7.9": "“Lābhā vo, dhammadinna, suladdhaṃ vo, dhammadinna.",
  "sn55.53:7.10": "Sotāpattiphalaṃ tumhehi byākatan”ti.",
  "sn55.53:8.1": "Tatiyaṃ."
}