{
  "_markup_path": "markup/sn/sn55/sn55.40.html",
  "_alt_strings": [
    "en/sujato/sn/sn55/sn55.40.json"
  ],
  "sn55.40:1.1": "Saṃyutta Nikāya 55",
  "sn55.40:2.1": "4. Puññābhisandavagga",
  "sn55.40:3.1": "<span class=\\\"var\\\" title=\\\"nandiyasuttaṃ (bj) | nandiya (pts1)\\\" id=\\\"note469\\\">40. Nandiyasakkasutta</span>",
  "sn55.40:4.1": "Ekaṃ samayaṃ bhagavā sakkesu viharati kapilavatthusmiṃ nigrodhārāme.",
  "sn55.40:4.2": "Atha kho nandiyo sakko yena bhagavā tenupasaṅkami;",
  "sn55.40:4.3": "upasaṅkamitvā bhagavantaṃ abhivādetvā ekamantaṃ nisīdi.",
  "sn55.40:4.4": "Ekamantaṃ nisinno kho nandiyo sakko bhagavantaṃ etadavoca:",
  "sn55.40:4.5": "“yasseva nu kho, bhante, ariyasāvakassa cattāri sotāpattiyaṅgāni sabbena sabbaṃ sabbathā sabbaṃ natthi sveva nu kho, bhante, ariyasāvako pamādavihārī”ti.",
  "sn55.40:5.1": "“‘Yassa kho, nandiya, cattāri sotāpattiyaṅgāni sabbena sabbaṃ sabbathā sabbaṃ natthi tamahaṃ bāhiro puthujjanapakkhe ṭhito’ti vadāmi.",
  "sn55.40:5.2": "Api ca, nandiya, yathā ariyasāvako pamādavihārī ceva hoti, appamādavihārī ca taṃ suṇāhi, sādhukaṃ manasi karohi;",
  "sn55.40:5.3": "bhāsissāmī”ti.",
  "sn55.40:5.4": "“Evaṃ, bhante”ti kho nandiyo sakko bhagavato paccassosi.",
  "sn55.40:5.5": "Bhagavā etadavoca:",
  "sn55.40:6.1": "“Kathañca, nandiya, ariyasāvako pamādavihārī hoti?",
  "sn55.40:6.2": "Idha, nandiya, ariyasāvako buddhe aveccappasādena samannāgato hoti—",
  "sn55.40:6.3": "itipi so bhagavā … pe …",
  "sn55.40:6.4": "satthā devamanussānaṃ buddho bhagavāti.",
  "sn55.40:6.5": "So tena buddhe aveccappasādena santuṭṭho na <span class=\\\"var\\\" title=\\\"uttariṃ (bj, s1-3, pts1)\\\" id=\\\"note470\\\">uttari</span> vāyamati divā pavivekāya, rattiṃ paṭisallānāya.",
  "sn55.40:6.6": "Tassa evaṃ pamattassa viharato pāmojjaṃ na hoti.",
  "sn55.40:6.7": "Pāmojje asati, pīti na hoti.",
  "sn55.40:6.8": "Pītiyā asati, passaddhi na hoti.",
  "sn55.40:6.9": "Passaddhiyā asati, dukkhaṃ viharati.",
  "sn55.40:6.10": "Dukkhino cittaṃ na samādhiyati.",
  "sn55.40:6.11": "Asamāhite citte dhammā na pātubhavanti.",
  "sn55.40:6.12": "Dhammānaṃ apātubhāvā pamādavihārītveva saṅkhyaṃ gacchati.",
  "sn55.40:7.1": "Puna caparaṃ, nandiya, ariyasāvako dhamme … pe …",
  "sn55.40:7.2": "saṅghe … pe …",
  "sn55.40:7.3": "ariyakantehi sīlehi samannāgato hoti akhaṇḍehi … pe …",
  "sn55.40:7.4": "samādhisaṃvattanikehi.",
  "sn55.40:7.5": "So tehi ariyakantehi sīlehi santuṭṭho na uttari vāyamati divā pavivekāya rattiṃ paṭisallānāya.",
  "sn55.40:7.6": "Tassa evaṃ pamattassa viharato pāmojjaṃ na hoti.",
  "sn55.40:7.7": "Pāmojje asati, pīti na hoti.",
  "sn55.40:7.8": "Pītiyā asati, passaddhi na hoti.",
  "sn55.40:7.9": "Passaddhiyā asati, dukkhaṃ viharati.",
  "sn55.40:7.10": "Dukkhino cittaṃ na samādhiyati.",
  "sn55.40:7.11": "Asamāhite citte dhammā na pātubhavanti.",
  "sn55.40:7.12": "Dhammānaṃ apātubhāvā pamādavihārītveva saṅkhyaṃ gacchati.",
  "sn55.40:7.13": "Evaṃ kho, nandiya, ariyasāvako pamādavihārī hoti.",
  "sn55.40:8.1": "Kathañca, nandiya, ariyasāvako appamādavihārī hoti?",
  "sn55.40:8.2": "Idha, nandiya, ariyasāvako buddhe aveccappasādena samannāgato hoti—",
  "sn55.40:8.3": "itipi so bhagavā … pe …",
  "sn55.40:8.4": "satthā devamanussānaṃ buddho bhagavāti.",
  "sn55.40:8.5": "So tena buddhe aveccappasādena asantuṭṭho uttari vāyamati divā pavivekāya rattiṃ paṭisallānāya.",
  "sn55.40:8.6": "Tassa evaṃ appamattassa viharato pāmojjaṃ jāyati.",
  "sn55.40:8.7": "Pamuditassa pīti jāyati.",
  "sn55.40:8.8": "Pītimanassa kāyo passambhati.",
  "sn55.40:8.9": "Passaddhakāyo sukhaṃ vediyati.",
  "sn55.40:8.10": "Sukhino cittaṃ samādhiyati.",
  "sn55.40:8.11": "Samāhite citte dhammā pātubhavanti.",
  "sn55.40:8.12": "Dhammānaṃ pātubhāvā appamādavihārītveva saṅkhyaṃ gacchati.",
  "sn55.40:9.1": "Puna caparaṃ, nandiya, ariyasāvako dhamme … pe …",
  "sn55.40:9.2": "saṅghe … pe …",
  "sn55.40:9.3": "ariyakantehi sīlehi samannāgato hoti akhaṇḍehi … pe …",
  "sn55.40:9.4": "samādhisaṃvattanikehi.",
  "sn55.40:9.5": "So tehi ariyakantehi sīlehi asantuṭṭho uttari vāyamati divā pavivekāya rattiṃ paṭisallānāya.",
  "sn55.40:9.6": "Tassa evaṃ appamattassa viharato pāmojjaṃ jāyati.",
  "sn55.40:9.7": "Pamuditassa pīti jāyati.",
  "sn55.40:9.8": "Pītimanassa kāyo passambhati.",
  "sn55.40:9.9": "Passaddhakāyo sukhaṃ vediyati.",
  "sn55.40:9.10": "Sukhino cittaṃ samādhiyati.",
  "sn55.40:9.11": "Samāhite citte dhammā pātubhavanti.",
  "sn55.40:9.12": "Dhammānaṃ pātubhāvā appamādavihārītveva saṅkhyaṃ gacchati.",
  "sn55.40:9.13": "Evaṃ kho, nandiya, ariyasāvako appamādavihārī hotī”ti.",
  "sn55.40:10.1": "Dasamaṃ.",
  "sn55.40:11.1": "Puññābhisandavaggo catuttho.",
  "sn55.40:12.1": "Abhisandā tayo vuttā,",
  "sn55.40:12.2": "duve devapadāni ca;",
  "sn55.40:12.3": "Sabhāgataṃ mahānāmo,",
  "sn55.40:12.4": "vassaṃ kāḷī ca nandiyāti."
}