{
  "_markup_path": "markup/sn/sn55/sn55.08.html",
  "_alt_strings": [
    "en/sujato/sn/sn55/sn55.08.json"
  ],
  "sn55.8:1.1": "Saṃyutta Nikāya 55",
  "sn55.8:2.1": "1. Veḷudvāravagga",
  "sn55.8:3.1": "8. Paṭhamagiñjakāvasathasutta",
  "sn55.8:4.1": "<span class=\\\"evam\\\">Evaṃ me sutaṃ—​</span>",
  "sn55.8:4.2": "ekaṃ samayaṃ bhagavā ñātike viharati giñjakāvasathe.",
  "sn55.8:4.3": "Atha kho āyasmā ānando yena bhagavā tenupasaṅkami;",
  "sn55.8:4.4": "upasaṅkamitvā bhagavantaṃ abhivādetvā ekamantaṃ nisīdi.",
  "sn55.8:4.5": "Ekamantaṃ nisinno kho āyasmā ānando bhagavantaṃ etadavoca:",
  "sn55.8:5.1": "“Sāḷho nāma, bhante, bhikkhu kālaṅkato;",
  "sn55.8:5.2": "tassa kā gati ko abhisamparāyo?",
  "sn55.8:5.3": "Nandā nāma, bhante, bhikkhunī kālaṅkatā;",
  "sn55.8:5.4": "tassā kā gati ko abhisamparāyo?",
  "sn55.8:5.5": "Sudatto nāma, bhante, upāsako kālaṅkato;",
  "sn55.8:5.6": "tassa kā gati ko abhisamparāyo?",
  "sn55.8:5.7": "Sujātā nāma, bhante, upāsikā kālaṅkatā;",
  "sn55.8:5.8": "tassā kā gati, ko abhisamparāyo”ti?",
  "sn55.8:6.1": "“Sāḷho, ānanda, bhikkhu kālaṅkato āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihāsi.",
  "sn55.8:6.2": "Nandā, ānanda, bhikkhunī kālaṅkatā pañcannaṃ orambhāgiyānaṃ saṃyojanānaṃ parikkhayā opapātikā tattha parinibbāyinī anāvattidhammā tasmā lokā.",
  "sn55.8:6.3": "Sudatto, ānanda, upāsako kālaṅkato tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī;",
  "sn55.8:6.4": "sakideva imaṃ lokaṃ āgantvā dukkhassantaṃ karissati.",
  "sn55.8:6.5": "Sujātā, ānanda, upāsikā kālaṅkatā tiṇṇaṃ saṃyojanānaṃ parikkhayā sotāpannā avinipātadhammā niyatā sambodhiparāyaṇā.",
  "sn55.8:7.1": "Anacchariyaṃ kho panetaṃ, ānanda, yaṃ manussabhūto kālaṃ kareyya;",
  "sn55.8:7.2": "tasmiṃ tasmiñce maṃ kālaṅkate upasaṅkamitvā etamatthaṃ paṭipucchissatha.",
  "sn55.8:7.3": "Vihesā pesā, ānanda, assa tathāgatassa.",
  "sn55.8:7.4": "Tasmātihānanda, dhammādāsaṃ nāma dhammapariyāyaṃ desessāmi;",
  "sn55.8:7.5": "yena samannāgato ariyasāvako ākaṅkhamāno attanāva attānaṃ byākareyya:",
  "sn55.8:7.6": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’.",
  "sn55.8:8.1": "Katamo ca so, ānanda, dhammādāso dhammapariyāyo;",
  "sn55.8:8.2": "yena samannāgato ariyasāvako ākaṅkhamāno attanāva attānaṃ byākareyya:",
  "sn55.8:8.3": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’?",
  "sn55.8:9.1": "Idha, ānanda, ariyasāvako buddhe aveccappasādena samannāgato hoti—",
  "sn55.8:9.2": "itipi so bhagavā … pe …",
  "sn55.8:9.3": "satthā devamanussānaṃ buddho bhagavāti.",
  "sn55.8:9.4": "Dhamme … pe …",
  "sn55.8:9.5": "saṅghe … pe …",
  "sn55.8:9.6": "ariyakantehi sīlehi samannāgato hoti akhaṇḍehi … pe …",
  "sn55.8:9.7": "samādhisaṃvattanikehi.",
  "sn55.8:9.8": "Ayaṃ kho so, ānanda, dhammādāso dhammapariyāyo;",
  "sn55.8:9.9": "yena samannāgato ariyasāvako ākaṅkhamāno attanāva attānaṃ byākareyya:",
  "sn55.8:9.10": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’”ti.",
  "sn55.8:10.1": "Aṭṭhamaṃ.",
  "sn55.8:11.1": "(Tīṇipi suttantāni ekanidānāni.)"
}