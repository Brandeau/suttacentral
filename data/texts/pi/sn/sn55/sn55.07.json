{
  "_markup_path": "markup/sn/sn55/sn55.07.html",
  "_alt_strings": [
    "en/sujato/sn/sn55/sn55.07.json"
  ],
  "sn55.7:1.1": "Saṃyutta Nikāya 55",
  "sn55.7:2.1": "1. Veḷudvāravagga",
  "sn55.7:3.1": "7. Veḷudvāreyyasutta",
  "sn55.7:4.1": "<span class=\\\"evam\\\">Evaṃ me sutaṃ—​</span>",
  "sn55.7:4.2": "ekaṃ samayaṃ bhagavā kosalesu cārikaṃ caramāno mahatā bhikkhusaṃghena saddhiṃ yena veḷudvāraṃ nāma kosalānaṃ brāhmaṇagāmo tadavasari.",
  "sn55.7:4.3": "Assosuṃ kho te veḷudvāreyyakā brāhmaṇagahapatikā:",
  "sn55.7:4.4": "“samaṇo khalu, bho, gotamo sakyaputto sakyakulā pabbajito kosalesu cārikaṃ caramāno mahatā bhikkhusaṃghena saddhiṃ veḷudvāraṃ anuppatto.",
  "sn55.7:4.5": "Taṃ kho pana bhavantaṃ gotamaṃ evaṃ kalyāṇo kittisaddo abbhuggato:",
  "sn55.7:4.6": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho <span class=\\\"var\\\" title=\\\"bhagavāti (bj, s1-3, km, pts1)\\\" id=\\\"note405\\\">bhagavā</span>’.",
  "sn55.7:4.7": "So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti.",
  "sn55.7:4.8": "So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti.",
  "sn55.7:4.9": "Sādhu kho pana tathārūpānaṃ arahataṃ dassanaṃ hotī”ti.",
  "sn55.7:5.1": "Atha kho te veḷudvāreyyakā brāhmaṇagahapatikā yena bhagavā tenupasaṅkamiṃsu;",
  "sn55.7:5.2": "upasaṅkamitvā appekacce bhagavantaṃ abhivādetvā ekamantaṃ nisīdiṃsu.",
  "sn55.7:5.3": "Appekacce bhagavatā saddhiṃ sammodiṃsu;",
  "sn55.7:5.4": "sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.",
  "sn55.7:5.5": "Appekacce yena bhagavā tenañjaliṃ paṇāmetvā ekamantaṃ nisīdiṃsu.",
  "sn55.7:5.6": "Appekacce bhagavato santike nāmagottaṃ sāvetvā ekamantaṃ nisīdiṃsu.",
  "sn55.7:5.7": "Appekacce tuṇhībhūtā ekamantaṃ nisīdiṃsu.",
  "sn55.7:5.8": "Ekamantaṃ nisinnā kho te veḷudvāreyyakā brāhmaṇagahapatikā bhagavantaṃ etadavocuṃ:",
  "sn55.7:5.9": "“mayaṃ, bho gotama, evaṅkāmā evaṃchandā evaṃadhippāyā—",
  "sn55.7:5.10": "puttasambādhasayanaṃ ajjhāvaseyyāma, kāsikacandanaṃ paccanubhaveyyāma, mālāgandhavilepanaṃ dhāreyyāma, jātarūparajataṃ sādiyeyyāma, kāyassa bhedā paraṃ maraṇā sugatiṃ saggaṃ lokaṃ upapajjeyyāma.",
  "sn55.7:5.11": "Tesaṃ no bhavaṃ gotamo amhākaṃ evaṅkāmānaṃ evaṃchandānaṃ evaṃadhippāyānaṃ tathā dhammaṃ desetu yathā mayaṃ puttasambādhasayanaṃ ajjhāvaseyyāma … pe …",
  "sn55.7:5.12": "sugatiṃ saggaṃ lokaṃ upapajjeyyāmā”ti.",
  "sn55.7:6.1": "“Attupanāyikaṃ vo, gahapatayo, dhammapariyāyaṃ desessāmi.",
  "sn55.7:6.2": "Taṃ suṇātha, sādhukaṃ manasi karotha, bhāsissāmī”ti.",
  "sn55.7:6.3": "“Evaṃ, bho”ti kho te veḷudvāreyyakā brāhmaṇagahapatikā bhagavato paccassosuṃ.",
  "sn55.7:6.4": "Bhagavā etadavoca:",
  "sn55.7:7.1": "“Katamo ca, gahapatayo, attupanāyiko dhammapariyāyo?",
  "sn55.7:7.2": "Idha, gahapatayo, ariyasāvako iti paṭisañcikkhati:",
  "sn55.7:7.3": "‘ahaṃ khosmi jīvitukāmo amaritukāmo sukhakāmo dukkhappaṭikūlo.",
  "sn55.7:7.4": "Yo kho maṃ jīvitukāmaṃ amaritukāmaṃ sukhakāmaṃ dukkhappaṭikūlaṃ jīvitā voropeyya, na metaṃ assa piyaṃ manāpaṃ.",
  "sn55.7:7.5": "Ahañceva kho pana paraṃ jīvitukāmaṃ amaritukāmaṃ sukhakāmaṃ dukkhappaṭikūlaṃ jīvitā voropeyyaṃ, parassapi taṃ assa appiyaṃ amanāpaṃ.",
  "sn55.7:7.6": "Yo kho myāyaṃ dhammo appiyo amanāpo, parassa peso dhammo appiyo amanāpo.",
  "sn55.7:7.7": "Yo kho myāyaṃ dhammo appiyo amanāpo, kathāhaṃ paraṃ tena saṃyojeyyan’ti.",
  "sn55.7:7.8": "So iti paṭisaṅkhāya attanā ca pāṇātipātā paṭivirato hoti, parañca pāṇātipātā veramaṇiyā samādapeti, pāṇātipātā veramaṇiyā ca vaṇṇaṃ bhāsati.",
  "sn55.7:7.9": "Evamassāyaṃ kāyasamācāro tikoṭiparisuddho hoti.",
  "sn55.7:8.1": "Puna caparaṃ, gahapatayo, ariyasāvako iti paṭisañcikkhati:",
  "sn55.7:8.2": "‘yo kho me adinnaṃ theyyasaṅkhātaṃ ādiyeyya, na metaṃ assa piyaṃ manāpaṃ.",
  "sn55.7:8.3": "Ahañceva kho pana parassa adinnaṃ theyyasaṅkhātaṃ ādiyeyyaṃ, parassapi taṃ assa appiyaṃ amanāpaṃ.",
  "sn55.7:8.4": "Yo kho myāyaṃ dhammo appiyo amanāpo, parassa peso dhammo appiyo amanāpo.",
  "sn55.7:8.5": "Yo kho myāyaṃ dhammo appiyo amanāpo, kathāhaṃ paraṃ tena saṃyojeyyan’ti.",
  "sn55.7:8.6": "So iti paṭisaṅkhāya attanā ca adinnādānā paṭivirato hoti, parañca adinnādānā veramaṇiyā samādapeti, adinnādānā veramaṇiyā ca vaṇṇaṃ bhāsati.",
  "sn55.7:8.7": "Evamassāyaṃ kāyasamācāro tikoṭiparisuddho hoti.",
  "sn55.7:9.1": "Puna caparaṃ, gahapatayo, ariyasāvako iti paṭisañcikkhati:",
  "sn55.7:9.2": "‘yo kho me dāresu cārittaṃ āpajjeyya, na metaṃ assa piyaṃ manāpaṃ.",
  "sn55.7:9.3": "Ahañceva kho pana parassa dāresu cārittaṃ āpajjeyyaṃ, parassapi taṃ assa appiyaṃ amanāpaṃ.",
  "sn55.7:9.4": "Yo kho myāyaṃ dhammo appiyo amanāpo, parassa peso dhammo appiyo amanāpo.",
  "sn55.7:9.5": "Yo kho myāyaṃ dhammo appiyo amanāpo, kathāhaṃ paraṃ tena saṃyojeyyan’ti.",
  "sn55.7:9.6": "So iti paṭisaṅkhāya attanā ca kāmesumicchācārā paṭivirato hoti, parañca kāmesumicchācārā veramaṇiyā samādapeti, kāmesumicchācārā veramaṇiyā ca vaṇṇaṃ bhāsati.",
  "sn55.7:9.7": "Evamassāyaṃ kāyasamācāro tikoṭiparisuddho hoti.",
  "sn55.7:10.1": "Puna caparaṃ, gahapatayo, ariyasāvako iti paṭisañcikkhati:",
  "sn55.7:10.2": "‘yo kho me musāvādena atthaṃ bhañjeyya, na metaṃ assa piyaṃ manāpaṃ.",
  "sn55.7:10.3": "Ahañceva kho pana parassa musāvādena atthaṃ bhañjeyyaṃ, parassapi taṃ assa appiyaṃ amanāpaṃ.",
  "sn55.7:10.4": "Yo kho myāyaṃ dhammo appiyo amanāpo, parassa peso dhammo appiyo amanāpo.",
  "sn55.7:10.5": "Yo kho myāyaṃ dhammo appiyo amanāpo, kathāhaṃ paraṃ tena saṃyojeyyan’ti.",
  "sn55.7:10.6": "So iti paṭisaṅkhāya attanā ca musāvādā paṭivirato hoti, parañca musāvādā veramaṇiyā samādapeti, musāvādā veramaṇiyā ca vaṇṇaṃ bhāsati.",
  "sn55.7:10.7": "Evamassāyaṃ vacīsamācāro tikoṭiparisuddho hoti.",
  "sn55.7:11.1": "Puna caparaṃ, gahapatayo, ariyasāvako iti paṭisañcikkhati:",
  "sn55.7:11.2": "“yo kho maṃ pisuṇāya <span class=\\\"var\\\" title=\\\"mittehi bhedeyya (s1-3, km, pts1, mr)\\\" id=\\\"note406\\\">vācāya mitte bhindeyya</span>, na metaṃ assa piyaṃ manāpaṃ.",
  "sn55.7:11.3": "Ahañceva kho pana paraṃ pisuṇāya vācāya mitte bhindeyyaṃ, parassapi taṃ assa appiyaṃ amanāpaṃ … pe …",
  "sn55.7:11.4": "evamassāyaṃ vacīsamācāro tikoṭiparisuddho hoti.",
  "sn55.7:12.1": "Puna caparaṃ, gahapatayo, ariyasāvako iti paṭisañcikkhati:",
  "sn55.7:12.2": "“yo kho maṃ pharusāya vācāya samudācareyya, na metaṃ assa piyaṃ manāpaṃ.",
  "sn55.7:12.3": "Ahañceva kho pana paraṃ pharusāya vācāya samudācareyyaṃ, parassapi taṃ assa appiyaṃ amanāpaṃ.",
  "sn55.7:12.4": "Yo kho myāyaṃ dhammo … pe …",
  "sn55.7:12.5": "evamassāyaṃ vacīsamācāro tikoṭiparisuddho hoti.",
  "sn55.7:13.1": "Puna caparaṃ, gahapatayo, ariyasāvako iti paṭisañcikkhati:",
  "sn55.7:13.2": "‘yo kho maṃ samphabhāsena samphappalāpabhāsena samudācareyya, na metaṃ assa piyaṃ manāpaṃ.",
  "sn55.7:13.3": "Ahañceva kho pana paraṃ samphabhāsena samphappalāpabhāsena samudācareyyaṃ, parassapi taṃ assa appiyaṃ amanāpaṃ.",
  "sn55.7:13.4": "Yo kho myāyaṃ dhammo appiyo amanāpo, parassa peso dhammo appiyo amanāpo.",
  "sn55.7:13.5": "Yo kho myāyaṃ dhammo appiyo amanāpo, kathāhaṃ paraṃ tena saṃyojeyyan’ti.",
  "sn55.7:13.6": "So iti paṭisaṅkhāya attanā ca samphappalāpā paṭivirato hoti, parañca samphappalāpā veramaṇiyā samādapeti, samphappalāpā veramaṇiyā ca vaṇṇaṃ bhāsati.",
  "sn55.7:13.7": "Evamassāyaṃ vacīsamācāro tikoṭiparisuddho hoti.",
  "sn55.7:14.1": "So buddhe aveccappasādena samannāgato hoti—",
  "sn55.7:14.2": "itipi so bhagavā … pe …",
  "sn55.7:14.3": "satthā devamanussānaṃ buddho bhagavāti;",
  "sn55.7:14.4": "dhamme … pe …",
  "sn55.7:14.5": "saṃghe aveccappasādena samannāgato hoti suppaṭipanno bhagavato sāvakasaṃgho … pe …",
  "sn55.7:14.6": "anuttaraṃ puññakkhettaṃ lokassāti.",
  "sn55.7:14.7": "Ariyakantehi sīlehi samannāgato hoti akhaṇḍehi … pe …",
  "sn55.7:14.8": "samādhisaṃvattanikehi.",
  "sn55.7:14.9": "Yato kho, gahapatayo, ariyasāvako imehi sattahi <span class=\\\"var\\\" title=\\\"dhammehi (bj)\\\" id=\\\"note407\\\">saddhammehi</span> samannāgato hoti imehi catūhi ākaṅkhiyehi ṭhānehi, so ākaṅkhamāno attanāva attānaṃ byākareyya:",
  "sn55.7:14.10": "‘khīṇanirayomhi <span class=\\\"var\\\" title=\\\"khīṇatiracchānayoniyo (bj, s1-3, km) | khīṇatiracchānayoniko (pts1, mr)\\\" id=\\\"note408\\\">khīṇatiracchānayoni</span> khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’”ti.",
  "sn55.7:15.1": "Evaṃ vutte, veḷudvāreyyakā brāhmaṇagahapatikā bhagavantaṃ etadavocuṃ:",
  "sn55.7:15.2": "“abhikkantaṃ, bho gotama … pe …",
  "sn55.7:15.3": "ete mayaṃ bhavantaṃ gotamaṃ saraṇaṃ gacchāma dhammañca bhikkhusaṃghañca.",
  "sn55.7:15.4": "Upāsake no bhavaṃ gotamo dhāretu ajjatagge <span class=\\\"var\\\" title=\\\"pānupete (pts1) | pāṇupetaṃ (mr)\\\" id=\\\"note409\\\">pāṇupete</span> saraṇaṃ gate”ti.",
  "sn55.7:16.1": "Sattamaṃ."
}