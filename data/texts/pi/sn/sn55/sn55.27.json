{
  "_markup_path": "markup/sn/sn55/sn55.27.html",
  "_alt_strings": [
    "en/sujato/sn/sn55/sn55.27.json"
  ],
  "sn55.27:1.1": "Saṃyutta Nikāya 55",
  "sn55.27:2.1": "3. Saraṇānivagga",
  "sn55.27:3.1": "<span class=\\\"var\\\" title=\\\"dussilya 2 or anāthapiṇḍika 2 (pts1)\\\" id=\\\"note452\\\">27. Dutiyaanāthapiṇḍikasutta</span>",
  "sn55.27:4.1": "Sāvatthinidānaṃ.",
  "sn55.27:4.2": "Tena kho pana samayena anāthapiṇḍiko gahapati ābādhiko hoti dukkhito bāḷhagilāno.",
  "sn55.27:4.3": "Atha kho anāthapiṇḍiko gahapati aññataraṃ purisaṃ āmantesi:",
  "sn55.27:4.4": "“ehi tvaṃ, ambho purisa, yenāyasmā ānando tenupasaṅkama;",
  "sn55.27:4.5": "upasaṅkamitvā mama vacanena āyasmato ānandassa pāde sirasā vanda:",
  "sn55.27:4.6": "‘anāthapiṇḍiko, bhante, gahapati ābādhiko dukkhito bāḷhagilāno.",
  "sn55.27:4.7": "So āyasmato ānandassa pāde sirasā vandatī’ti.",
  "sn55.27:4.8": "Evañca vadehi:",
  "sn55.27:4.9": "‘sādhu kira, bhante, āyasmā ānando yena anāthapiṇḍikassa gahapatissa nivesanaṃ tenupasaṅkamatu anukampaṃ upādāyā’”ti.",
  "sn55.27:5.1": "“Evaṃ, bhante”ti kho so puriso anāthapiṇḍikassa gahapatissa paṭissutvā yenāyasmā ānando tenupasaṅkami;",
  "sn55.27:5.2": "upasaṅkamitvā āyasmantaṃ ānandaṃ abhivādetvā ekamantaṃ nisīdi.",
  "sn55.27:5.3": "Ekamantaṃ nisinno kho so puriso āyasmantaṃ ānandaṃ etadavoca:",
  "sn55.27:5.4": "“anāthapiṇḍiko, bhante, gahapati ābādhiko dukkhito bāḷhagilāno.",
  "sn55.27:5.5": "So āyasmato ānandassa pāde sirasā vandati.",
  "sn55.27:5.6": "Evañca vadati:",
  "sn55.27:5.7": "‘sādhu kira, bhante, āyasmā ānando yena anāthapiṇḍikassa gahapatissa nivesanaṃ tenupasaṅkamatu anukampaṃ upādāyā’”ti.",
  "sn55.27:5.8": "Adhivāsesi kho āyasmā ānando tuṇhībhāvena.",
  "sn55.27:6.1": "Atha kho āyasmā ānando pubbaṇhasamayaṃ nivāsetvā pattacīvaramādāya yena anāthapiṇḍikassa gahapatissa nivesanaṃ tenupasaṅkami;",
  "sn55.27:6.2": "upasaṅkamitvā paññatte āsane nisīdi.",
  "sn55.27:6.3": "Nisajja kho āyasmā ānando anāthapiṇḍikaṃ gahapatiṃ etadavoca:",
  "sn55.27:6.4": "“kacci te, gahapati, khamanīyaṃ, kacci yāpanīyaṃ?",
  "sn55.27:6.5": "Kacci dukkhā vedanā paṭikkamanti, no abhikkamanti;",
  "sn55.27:6.6": "paṭikkamosānaṃ paññāyati, no abhikkamo”ti?",
  "sn55.27:6.7": "“Na me, bhante, khamanīyaṃ na yāpanīyaṃ.",
  "sn55.27:6.8": "Bāḷhā me dukkhā vedanā abhikkamanti, no paṭikkamanti;",
  "sn55.27:6.9": "abhikkamosānaṃ paññāyati, no paṭikkamo”ti.",
  "sn55.27:7.1": "“Catūhi kho, gahapati, dhammehi samannāgatassa assutavato puthujjanassa hoti uttāso, hoti chambhitattaṃ, hoti samparāyikaṃ maraṇabhayaṃ.",
  "sn55.27:7.2": "Katamehi catūhi?",
  "sn55.27:7.3": "Idha, gahapati, assutavā puthujjano buddhe appasādena samannāgato hoti.",
  "sn55.27:7.4": "Tañca panassa buddhe appasādaṃ attani samanupassato hoti uttāso, hoti chambhitattaṃ, hoti samparāyikaṃ maraṇabhayaṃ.",
  "sn55.27:8.1": "Puna caparaṃ, gahapati, assutavā puthujjano dhamme appasādena samannāgato hoti.",
  "sn55.27:8.2": "Tañca panassa dhamme appasādaṃ attani samanupassato hoti uttāso, hoti chambhitattaṃ, hoti samparāyikaṃ maraṇabhayaṃ.",
  "sn55.27:9.1": "Puna caparaṃ, gahapati, assutavā puthujjano saṅghe appasādena samannāgato hoti.",
  "sn55.27:9.2": "Tañca panassa saṅghe appasādaṃ attani samanupassato hoti uttāso, hoti chambhitattaṃ, hoti samparāyikaṃ maraṇabhayaṃ.",
  "sn55.27:10.1": "Puna caparaṃ, gahapati, assutavā puthujjano dussīlyena samannāgato hoti.",
  "sn55.27:10.2": "Tañca panassa dussīlyaṃ attani samanupassato hoti uttāso, hoti chambhitattaṃ, hoti samparāyikaṃ maraṇabhayaṃ.",
  "sn55.27:10.3": "Imehi kho, gahapati, catūhi dhammehi samannāgatassa assutavato puthujjanassa hoti uttāso, hoti chambhitattaṃ, hoti samparāyikaṃ maraṇabhayaṃ.",
  "sn55.27:11.1": "Catūhi kho, gahapati, dhammehi samannāgatassa sutavato ariyasāvakassa na hoti uttāso, na hoti chambhitattaṃ, na hoti samparāyikaṃ maraṇabhayaṃ.",
  "sn55.27:11.2": "Katamehi catūhi?",
  "sn55.27:11.3": "Idha, gahapati, sutavā ariyasāvako buddhe aveccappasādena samannāgato hoti—",
  "sn55.27:11.4": "itipi so bhagavā … pe …",
  "sn55.27:11.5": "satthā devamanussānaṃ buddho bhagavāti.",
  "sn55.27:11.6": "Tañca panassa buddhe aveccappasādaṃ attani samanupassato na hoti uttāso, na hoti chambhitattaṃ, na hoti samparāyikaṃ maraṇabhayaṃ.",
  "sn55.27:12.1": "Puna caparaṃ, gahapati, sutavā ariyasāvako dhamme aveccappasādena samannāgato hoti—",
  "sn55.27:12.2": "svākkhāto bhagavatā dhammo … pe …",
  "sn55.27:12.3": "paccattaṃ veditabbo viññūhīti.",
  "sn55.27:12.4": "Tañca panassa dhamme aveccappasādaṃ attani samanupassato na hoti uttāso, na hoti chambhitattaṃ, na hoti samparāyikaṃ maraṇabhayaṃ.",
  "sn55.27:13.1": "Puna caparaṃ, gahapati, sutavā ariyasāvako saṅghe aveccappasādena samannāgato hoti—",
  "sn55.27:13.2": "suppaṭipanno bhagavato sāvakasaṅgho … pe …",
  "sn55.27:13.3": "anuttaraṃ puññakkhettaṃ lokassāti.",
  "sn55.27:13.4": "Tañca panassa saṅghe aveccappasādaṃ attani samanupassato na hoti uttāso, na hoti chambhitattaṃ, na hoti samparāyikaṃ maraṇabhayaṃ.",
  "sn55.27:14.1": "Puna caparaṃ, gahapati, sutavā ariyasāvako ariyakantehi sīlehi samannāgato hoti akhaṇḍehi … pe …",
  "sn55.27:14.2": "samādhisaṃvattanikehi.",
  "sn55.27:14.3": "Tāni ca panassa ariyakantāni sīlāni attani samanupassato na hoti uttāso, na hoti chambhitattaṃ, na hoti samparāyikaṃ maraṇabhayaṃ.",
  "sn55.27:14.4": "Imehi kho, gahapati, catūhi dhammehi samannāgatassa sutavato ariyasāvakassa na hoti uttāso, na hoti chambhitattaṃ, na hoti samparāyikaṃ maraṇabhayan”ti.",
  "sn55.27:15.1": "“Nāhaṃ, bhante ānanda, bhāyāmi.",
  "sn55.27:15.2": "Kyāhaṃ bhāyissāmi.",
  "sn55.27:15.3": "Ahañhi, bhante, buddhe aveccappasādena samannāgato homi—",
  "sn55.27:15.4": "itipi so bhagavā … pe …",
  "sn55.27:15.5": "satthā devamanussānaṃ buddho bhagavāti.",
  "sn55.27:15.6": "Dhamme … pe …",
  "sn55.27:15.7": "saṅghe aveccappasādena samannāgato homi—",
  "sn55.27:15.8": "suppaṭipanno bhagavato sāvakasaṅgho … pe …",
  "sn55.27:15.9": "anuttaraṃ puññakkhettaṃ lokassāti.",
  "sn55.27:15.10": "Yāni cimāni, bhante, bhagavatā gihisāmīcikāni sikkhāpadāni desitāni, nāhaṃ tesaṃ kiñci attani khaṇḍaṃ samanupassāmī”ti.",
  "sn55.27:15.11": "“Lābhā te, gahapati, suladdhaṃ te, gahapati.",
  "sn55.27:15.12": "Sotāpattiphalaṃ tayā, gahapati, byākatan”ti.",
  "sn55.27:16.1": "Sattamaṃ."
}