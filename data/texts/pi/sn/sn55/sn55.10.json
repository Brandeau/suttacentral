{
  "_markup_path": "markup/sn/sn55/sn55.10.html",
  "_alt_strings": [
    "en/sujato/sn/sn55/sn55.10.json"
  ],
  "sn55.10:1.1": "Saṃyutta Nikāya 55",
  "sn55.10:2.1": "1. Veḷudvāravagga",
  "sn55.10:3.1": "10. Tatiyagiñjakāvasathasutta",
  "sn55.10:4.1": "Ekamantaṃ nisinno kho āyasmā ānando bhagavantaṃ etadavoca:",
  "sn55.10:4.2": "“kakkaṭo nāma, bhante, ñātike upāsako kālaṅkato;",
  "sn55.10:4.3": "tassa kā gati, ko abhisamparāyo?",
  "sn55.10:4.4": "Kaḷibho nāma, bhante, ñātike upāsako … pe …",
  "sn55.10:4.5": "nikato nāma, bhante, ñātike upāsako …",
  "sn55.10:4.6": "kaṭissaho nāma, bhante, ñātike upāsako …",
  "sn55.10:4.7": "tuṭṭho nāma, bhante, ñātike upāsako …",
  "sn55.10:4.8": "santuṭṭho nāma, bhante, ñātike upāsako …",
  "sn55.10:4.9": "bhaddo nāma, bhante, ñātike upāsako …",
  "sn55.10:4.10": "subhaddo nāma, bhante, ñātike upāsako kālaṅkato;",
  "sn55.10:4.11": "tassa kā gati ko abhisamparāyo”ti?",
  "sn55.10:5.1": "“Kakkaṭo, ānanda, upāsako kālaṅkato pañcannaṃ orambhāgiyānaṃ saṃyojanānaṃ parikkhayā opapātiko tattha parinibbāyī anāvattidhammo tasmā lokā.",
  "sn55.10:5.2": "Kaḷibho, ānanda … pe …",
  "sn55.10:5.3": "nikato, ānanda …",
  "sn55.10:5.4": "kaṭissaho, ānanda …",
  "sn55.10:5.5": "tuṭṭho, ānanda …",
  "sn55.10:5.6": "santuṭṭho, ānanda …",
  "sn55.10:5.7": "bhaddo, ānanda … pe …",
  "sn55.10:5.8": "subhaddo, ānanda, upāsako kālaṅkato pañcannaṃ orambhāgiyānaṃ saṃyojanānaṃ parikkhayā opapātiko tattha parinibbāyī anāvattidhammo tasmā lokā.",
  "sn55.10:5.9": "(Sabbe ekagatikā kātabbā.)",
  "sn55.10:6.1": "Paropaññāsa, ānanda, ñātike upāsakā kālaṅkatā pañcannaṃ orambhāgiyānaṃ saṃyojanānaṃ parikkhayā opapātikā tattha parinibbāyino anāvattidhammā tasmā lokā.",
  "sn55.10:6.2": "Sādhikanavuti, ānanda, ñātike upāsakā kālaṅkatā tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmino;",
  "sn55.10:6.3": "sakideva imaṃ lokaṃ āgantvā dukkhassantaṃ karissanti.",
  "sn55.10:6.4": "Chātirekāni kho, ānanda, pañcasatāni ñātike upāsakā kālaṅkatā tiṇṇaṃ saṃyojanānaṃ parikkhayā sotāpannā avinipātadhammā niyatā sambodhiparāyaṇā.",
  "sn55.10:7.1": "Anacchariyaṃ kho panetaṃ, ānanda, yaṃ manussabhūto kālaṃ kareyya;",
  "sn55.10:7.2": "tasmiṃ tasmiñce maṃ kālaṅkate upasaṅkamitvā etamatthaṃ paṭipucchissatha.",
  "sn55.10:7.3": "Vihesā pesā, ānanda, assa tathāgatassa.",
  "sn55.10:7.4": "Tasmātihānanda, dhammādāsaṃ nāma dhammapariyāyaṃ desessāmi;",
  "sn55.10:7.5": "yena samannāgato ariyasāvako ākaṅkhamāno attanāva attānaṃ byākareyya:",
  "sn55.10:7.6": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’.",
  "sn55.10:8.1": "Katamo ca so, ānanda, dhammādāso dhammapariyāyo;",
  "sn55.10:8.2": "yena samannāgato ariyasāvako ākaṅkhamāno attanāva attānaṃ byākareyya:",
  "sn55.10:8.3": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’.",
  "sn55.10:9.1": "Idhānanda, ariyasāvako buddhe aveccappasādena samannāgato hoti—",
  "sn55.10:9.2": "itipi so bhagavā … pe …",
  "sn55.10:9.3": "satthā devamanussānaṃ buddho bhagavāti.",
  "sn55.10:9.4": "Dhamme … pe …",
  "sn55.10:9.5": "saṅghe … pe …",
  "sn55.10:9.6": "ariyakantehi sīlehi samannāgato hoti akhaṇḍehi … pe …",
  "sn55.10:9.7": "samādhisaṃvattanikehi.",
  "sn55.10:9.8": "Ayaṃ kho so, ānanda, dhammādāso dhammapariyāyo;",
  "sn55.10:9.9": "yena samannāgato ariyasāvako ākaṅkhamāno attanāva attānaṃ byākareyya:",
  "sn55.10:9.10": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’”ti.",
  "sn55.10:10.1": "Dasamaṃ.",
  "sn55.10:11.1": "Veḷudvāravaggo paṭhamo.",
  "sn55.10:12.1": "Rājā ogadhadīghāvu,",
  "sn55.10:12.2": "sāriputtāpare duve;",
  "sn55.10:12.3": "Thapatī veḷudvāreyyā,",
  "sn55.10:12.4": "giñjakāvasathe tayoti."
}