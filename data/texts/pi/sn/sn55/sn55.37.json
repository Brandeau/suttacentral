{
  "_markup_path": "markup/sn/sn55/sn55.37.html",
  "_alt_strings": [
    "en/sujato/sn/sn55/sn55.37.json"
  ],
  "sn55.37:1.1": "Saṃyutta Nikāya 55",
  "sn55.37:2.1": "4. Puññābhisandavagga",
  "sn55.37:3.1": "37. Mahānāmasutta",
  "sn55.37:4.1": "Ekaṃ samayaṃ bhagavā sakkesu viharati kapilavatthusmiṃ nigrodhārāme.",
  "sn55.37:4.2": "Atha kho mahānāmo sakko yena bhagavā tenupasaṅkami;",
  "sn55.37:4.3": "upasaṅkamitvā bhagavantaṃ abhivādetvā ekamantaṃ nisīdi.",
  "sn55.37:4.4": "Ekamantaṃ nisinno kho mahānāmo sakko bhagavantaṃ etadavoca:",
  "sn55.37:5.1": "“Kittāvatā nu kho, bhante, upāsako hotī”ti?",
  "sn55.37:5.2": "“Yato kho, mahānāma, buddhaṃ saraṇaṃ gato hoti, dhammaṃ saraṇaṃ gato hoti, saṅghaṃ saraṇaṃ gato hoti—",
  "sn55.37:5.3": "ettāvatā kho, mahānāma, upāsako hotī”ti.",
  "sn55.37:6.1": "“Kittāvatā pana, bhante, upāsako sīlasampanno hotī”ti?",
  "sn55.37:6.2": "“Yato kho, mahānāma, upāsako pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, surāmerayamajjappamādaṭṭhānā paṭivirato hoti—",
  "sn55.37:6.3": "ettāvatā kho, mahānāma, upāsako sīlasampanno hotī”ti.",
  "sn55.37:7.1": "“Kittāvatā pana, bhante, upāsako saddhāsampanno hotī”ti?",
  "sn55.37:7.2": "“Idha, mahānāma, upāsako saddho hoti, saddahati tathāgatassa bodhiṃ—",
  "sn55.37:7.3": "itipi so bhagavā … pe …",
  "sn55.37:7.4": "satthā devamanussānaṃ buddho bhagavāti.",
  "sn55.37:7.5": "Ettāvatā kho, mahānāma, upāsako saddhāsampanno hotī”ti.",
  "sn55.37:8.1": "“Kittāvatā pana, bhante, upāsako cāgasampanno hotī”ti?",
  "sn55.37:8.2": "“Idha, mahānāma, upāsako vigatamalamaccherena cetasā agāraṃ ajjhāvasati muttacāgo payatapāṇi vossaggarato yācayogo dānasaṃvibhāgarato—",
  "sn55.37:8.3": "ettāvatā kho, mahānāma, upāsako cāgasampanno hotī”ti.",
  "sn55.37:9.1": "“Kittāvatā pana, bhante, upāsako paññāsampanno hotī”ti?",
  "sn55.37:9.2": "“Idha, mahānāma, upāsako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā—",
  "sn55.37:9.3": "ettāvatā kho, mahānāma, upāsako paññāsampanno hotī”ti.",
  "sn55.37:10.1": "Sattamaṃ."
}