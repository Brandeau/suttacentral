{
  "_markup_path": "markup/sn/sn36/sn36.19.html",
  "_alt_strings": [
    "en/sujato/sn/sn36/sn36.19.json"
  ],
  "sn36.19:1.1": "Saṃyutta Nikāya 36",
  "sn36.19:2.1": "2. Rahogatavagga",
  "sn36.19:3.1": "19. Pañcakaṅgasutta",
  "sn36.19:4.1": "Atha kho pañcakaṅgo thapati yenāyasmā udāyī tenupasaṅkami;",
  "sn36.19:4.2": "upasaṅkamitvā āyasmantaṃ udāyiṃ abhivādetvā ekamantaṃ nisīdi.",
  "sn36.19:4.3": "Ekamantaṃ nisinno kho pañcakaṅgo thapati āyasmantaṃ udāyiṃ etadavoca:",
  "sn36.19:4.4": "“kati nu kho, bhante udāyi, vedanā vuttā bhagavatā”ti?",
  "sn36.19:4.5": "“Tisso kho, thapati, vedanā vuttā bhagavatā.",
  "sn36.19:4.6": "Sukhā vedanā, dukkhā vedanā, adukkhamasukhā vedanā—",
  "sn36.19:4.7": "imā kho, thapati, tisso vedanā vuttā bhagavatā”ti.",
  "sn36.19:4.8": "Evaṃ vutte, pañcakaṅgo thapati āyasmantaṃ udāyiṃ etadavoca:",
  "sn36.19:4.9": "“na kho, bhante udāyi, tisso vedanā vuttā bhagavatā.",
  "sn36.19:4.10": "Dve vedanā vuttā bhagavatā—",
  "sn36.19:4.11": "sukhā vedanā, dukkhā vedanā.",
  "sn36.19:4.12": "Yāyaṃ, bhante, adukkhamasukhā vedanā, santasmiṃ esā paṇīte sukhe vuttā bhagavatā”ti.",
  "sn36.19:5.1": "Dutiyampi kho āyasmā udāyī pañcakaṅgaṃ thapatiṃ etadavoca:",
  "sn36.19:5.2": "“na kho, thapati, dve vedanā vuttā bhagavatā.",
  "sn36.19:5.3": "Tisso vedanā vuttā bhagavatā.",
  "sn36.19:5.4": "Sukhā vedanā, dukkhā vedanā, adukkhamasukhā vedanā—",
  "sn36.19:5.5": "imā tisso vedanā vuttā bhagavatā”ti.",
  "sn36.19:5.6": "Dutiyampi kho pañcakaṅgo thapati āyasmantaṃ udāyiṃ etadavoca:",
  "sn36.19:5.7": "“na kho, bhante udāyi, tisso vedanā vuttā bhagavatā.",
  "sn36.19:5.8": "Dve vedanā vuttā bhagavatā—",
  "sn36.19:5.9": "sukhā vedanā, dukkhā vedanā.",
  "sn36.19:5.10": "Yāyaṃ, bhante, adukkhamasukhā vedanā, santasmiṃ esā paṇīte sukhe vuttā bhagavatā”ti.",
  "sn36.19:6.1": "Tatiyampi kho āyasmā udāyī pañcakaṅgaṃ thapatiṃ etadavoca:",
  "sn36.19:6.2": "“na kho, thapati, dve vedanā vuttā bhagavatā.",
  "sn36.19:6.3": "Tisso vedanā vuttā bhagavatā.",
  "sn36.19:6.4": "Sukhā vedanā, dukkhā vedanā, adukkhamasukhā vedanā—",
  "sn36.19:6.5": "imā tisso vedanā vuttā bhagavatā”ti.",
  "sn36.19:6.6": "Tatiyampi kho pañcakaṅgo thapati āyasmantaṃ udāyiṃ etadavoca:",
  "sn36.19:6.7": "“na kho, bhante udāyi, tisso vedanā vuttā bhagavatā.",
  "sn36.19:6.8": "Dve vedanā vuttā bhagavatā—",
  "sn36.19:6.9": "sukhā vedanā, dukkhā vedanā.",
  "sn36.19:6.10": "Yāyaṃ, bhante, adukkhamasukhā vedanā, santasmiṃ esā paṇīte sukhe vuttā bhagavatā”ti.",
  "sn36.19:6.11": "Neva sakkhi āyasmā udāyī pañcakaṅgaṃ thapatiṃ saññāpetuṃ, na panāsakkhi pañcakaṅgo thapati āyasmantaṃ udāyiṃ saññāpetuṃ.",
  "sn36.19:6.12": "Assosi kho āyasmā ānando āyasmato udāyissa pañcakaṅgena thapatinā saddhiṃ imaṃ kathāsallāpaṃ.",
  "sn36.19:7.1": "Atha kho āyasmā ānando yena bhagavā tenupasaṅkami;",
  "sn36.19:7.2": "upasaṅkamitvā ekamantaṃ nisīdi.",
  "sn36.19:7.3": "Ekamantaṃ nisinno kho āyasmā ānando yāvatako āyasmato udāyissa pañcakaṅgena thapatinā saddhiṃ ahosi kathāsallāpo taṃ sabbaṃ bhagavato ārocesi.",
  "sn36.19:8.1": "“Santameva, ānanda, pariyāyaṃ pañcakaṅgo thapati udāyissa bhikkhuno nābbhanumodi;",
  "sn36.19:8.2": "santañca panānanda, pariyāyaṃ udāyī bhikkhu pañcakaṅgassa thapatino nābbhanumodi.",
  "sn36.19:8.3": "Dvepi mayā, ānanda, vedanā vuttā pariyāyena.",
  "sn36.19:8.4": "Tissopi mayā vedanā vuttā pariyāyena.",
  "sn36.19:8.5": "Pañcapi mayā vedanā vuttā pariyāyena.",
  "sn36.19:8.6": "Chapi mayā vedanā vuttā pariyāyena.",
  "sn36.19:8.7": "Aṭṭhārasāpi mayā vedanā vuttā pariyāyena.",
  "sn36.19:8.8": "Chattiṃsāpi mayā vedanā vuttā pariyāyena.",
  "sn36.19:8.9": "Aṭṭhasatampi mayā vedanā vuttā pariyāyena.",
  "sn36.19:8.10": "Evaṃ pariyāyadesito kho, ānanda, mayā dhammo.",
  "sn36.19:8.11": "Evaṃ pariyāyadesite kho, ānanda, mayā dhamme ye aññamaññassa subhāsitaṃ sulapitaṃ, na samanumaññissanti, na samanujānissanti, na samanumodissanti, tesaṃ etaṃ pāṭikaṅkhaṃ—",
  "sn36.19:8.12": "bhaṇḍanajātā kalahajātā vivādāpannā aññamaññaṃ mukhasattīhi vitudantā <span class=\\\"var\\\" title=\\\"viharissanti (s1-3, pts1, mr)\\\" id=\\\"note373\\\">viharissantīti</span>.",
  "sn36.19:8.13": "Evaṃ pariyāyadesito kho, ānanda, mayā dhammo.",
  "sn36.19:8.14": "Evaṃ pariyāyadesite kho, ānanda, mayā dhamme ye aññamaññassa subhāsitaṃ sulapitaṃ samanumaññissanti samanujānissanti samanumodissanti, tesaṃ etaṃ pāṭikaṅkhaṃ—",
  "sn36.19:8.15": "samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharissantīti.",
  "sn36.19:9.1": "Pañcime, ānanda, kāmaguṇā.",
  "sn36.19:9.2": "Katame pañca?",
  "sn36.19:9.3": "Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā … pe …",
  "sn36.19:9.4": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā.",
  "sn36.19:9.5": "Ime kho, ānanda, pañca kāmaguṇā.",
  "sn36.19:9.6": "Yaṃ kho, ānanda, ime pañca kāmaguṇe paṭicca uppajjati sukhaṃ somanassaṃ—",
  "sn36.19:9.7": "idaṃ vuccati kāmasukhaṃ.",
  "sn36.19:9.8": "Ye kho, ānanda, evaṃ vadeyyuṃ:",
  "sn36.19:9.9": "‘etapparamaṃ santaṃ sukhaṃ somanassaṃ paṭisaṃvedentī’ti—",
  "sn36.19:9.10": "idaṃ nesāhaṃ nānujānāmi.",
  "sn36.19:9.11": "Taṃ kissa hetu?",
  "sn36.19:9.12": "Atthānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:10.1": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "sn36.19:10.2": "Idhānanda, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.",
  "sn36.19:10.3": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:10.4": "Ye kho, ānanda, evaṃ vadeyyuṃ:",
  "sn36.19:10.5": "‘etapparamaṃ santaṃ sukhaṃ somanassaṃ paṭisaṃvedentī’ti—",
  "sn36.19:10.6": "idaṃ nesāhaṃ nānujānāmi.",
  "sn36.19:10.7": "Taṃ kissa hetu?",
  "sn36.19:10.8": "Atthānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:11.1": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "sn36.19:11.2": "Idhānanda, bhikkhu, vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati.",
  "sn36.19:11.3": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:11.4": "Ye kho, ānanda, evaṃ vadeyyuṃ:",
  "sn36.19:11.5": "‘etapparamaṃ santaṃ sukhaṃ somanassaṃ paṭisaṃvedentī’ti—",
  "sn36.19:11.6": "idaṃ nesāhaṃ nānujānāmi.",
  "sn36.19:11.7": "Taṃ kissa hetu?",
  "sn36.19:11.8": "Atthānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:12.1": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "sn36.19:12.2": "Idhānanda, bhikkhu pītiyā ca virāgā upekkhako ca viharati sato ca sampajāno, sukhañca kāyena paṭisaṃvedeti, yaṃ taṃ ariyā ācikkhanti:",
  "sn36.19:12.3": "‘upekkhako satimā sukhavihārī’ti tatiyaṃ jhānaṃ upasampajja viharati.",
  "sn36.19:12.4": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:12.5": "Ye kho, ānanda, evaṃ vadeyyuṃ:",
  "sn36.19:12.6": "‘etapparamaṃ santaṃ sukhaṃ somanassaṃ paṭisaṃvedentī’ti—",
  "sn36.19:12.7": "idaṃ nesāhaṃ nānujānāmi.",
  "sn36.19:12.8": "Taṃ kissa hetu?",
  "sn36.19:12.9": "Atthānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:13.1": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "sn36.19:13.2": "Idhānanda, bhikkhu sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati.",
  "sn36.19:13.3": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:13.4": "Ye kho, ānanda, evaṃ vadeyyuṃ:",
  "sn36.19:13.5": "‘etapparamaṃ santaṃ sukhaṃ somanassaṃ paṭisaṃvedentī’ti—",
  "sn36.19:13.6": "idaṃ nesāhaṃ nānujānāmi.",
  "sn36.19:13.7": "Taṃ kissa hetu?",
  "sn36.19:13.8": "Atthānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:14.1": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "sn36.19:14.2": "Idhānanda, bhikkhu sabbaso rūpasaññānaṃ samatikkamā, paṭighasaññānaṃ atthaṅgamā, nānattasaññānaṃ amanasikārā, ‘ananto ākāso’ti ākāsānañcāyatanaṃ upasampajja viharati.",
  "sn36.19:14.3": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:14.4": "Ye kho, ānanda, evaṃ vadeyyuṃ:",
  "sn36.19:14.5": "‘etapparamaṃ santaṃ sukhaṃ somanassaṃ paṭisaṃvedentī’ti—",
  "sn36.19:14.6": "idaṃ nesāhaṃ nānujānāmi.",
  "sn36.19:14.7": "Taṃ kissa hetu?",
  "sn36.19:14.8": "Atthānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:15.1": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "sn36.19:15.2": "Idhānanda, bhikkhu sabbaso ākāsānañcāyatanaṃ samatikkamma, ‘anantaṃ viññāṇan’ti viññāṇañcāyatanaṃ upasampajja viharati.",
  "sn36.19:15.3": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:15.4": "Ye kho, ānanda, evaṃ vadeyyuṃ:",
  "sn36.19:15.5": "‘etapparamaṃ santaṃ sukhaṃ somanassaṃ paṭisaṃvedentī’ti—",
  "sn36.19:15.6": "idaṃ nesāhaṃ nānujānāmi.",
  "sn36.19:15.7": "Taṃ kissa hetu?",
  "sn36.19:15.8": "Atthānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:16.1": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "sn36.19:16.2": "Idhānanda, bhikkhu sabbaso viññāṇañcāyatanaṃ samatikkamma, ‘natthi kiñcī’ti ākiñcaññāyatanaṃ upasampajja viharati.",
  "sn36.19:16.3": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:16.4": "Ye kho, ānanda, evaṃ vadeyyuṃ:",
  "sn36.19:16.5": "‘etapparamaṃ santaṃ sukhaṃ somanassaṃ paṭisaṃvedentī’ti—",
  "sn36.19:16.6": "idaṃ nesāhaṃ nānujānāmi.",
  "sn36.19:16.7": "Taṃ kissa hetu?",
  "sn36.19:16.8": "Atthānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:17.1": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "sn36.19:17.2": "Idhānanda, bhikkhu sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati.",
  "sn36.19:17.3": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:17.4": "Ye kho, ānanda, evaṃ vadeyyuṃ:",
  "sn36.19:17.5": "‘etapparamaṃ santaṃ sukhaṃ somanassaṃ paṭisaṃvedentī’ti—",
  "sn36.19:17.6": "idaṃ nesāhaṃ nānujānāmi.",
  "sn36.19:17.7": "Taṃ kissa hetu?",
  "sn36.19:17.8": "Atthānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:18.1": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "sn36.19:18.2": "Idhānanda, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati.",
  "sn36.19:18.3": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "sn36.19:19.1": "Ṭhānaṃ kho panetaṃ, ānanda, vijjati yaṃ aññatitthiyā paribbājakā evaṃ vadeyyuṃ:",
  "sn36.19:19.2": "‘saññāvedayitanirodhaṃ samaṇo gotamo āha, tañca sukhasmiṃ paññapeti.",
  "sn36.19:19.3": "Tayidaṃ kiṃsu, tayidaṃ kathaṃsū’ti?",
  "sn36.19:19.4": "Evaṃvādino, ānanda, aññatitthiyā paribbājakā evamassu vacanīyā:",
  "sn36.19:19.5": "‘na kho, āvuso, bhagavā sukhaññeva vedanaṃ sandhāya sukhasmiṃ paññapeti.",
  "sn36.19:19.6": "Yattha yattha, āvuso, sukhaṃ upalabbhati, <span class=\\\"var\\\" title=\\\"yaṃ hi yaṃ hi sukhaṃ (bj) | yahiṃ yahiṃ sukhaṃ (s1, s2, km, mr) | yamhi yamhi sukhaṃ (pts1)\\\" id=\\\"note374\\\">yahiṃ yahiṃ</span>, taṃ taṃ tathāgato sukhasmiṃ paññapetī’”ti.",
  "sn36.19:20.1": "Navamaṃ."
}