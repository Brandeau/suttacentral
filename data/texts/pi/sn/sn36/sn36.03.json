{
  "_markup_path": "markup/sn/sn36/sn36.03.html",
  "_alt_strings": [
    "en/sujato/sn/sn36/sn36.03.json"
  ],
  "sn36.3:1.1": "Saṃyutta Nikāya 36",
  "sn36.3:2.1": "1. Sagāthāvagga",
  "sn36.3:3.1": "3. Pahānasutta",
  "sn36.3:4.1": "“Tisso imā, bhikkhave, vedanā.",
  "sn36.3:4.2": "Katamā tisso?",
  "sn36.3:4.3": "Sukhā vedanā, dukkhā vedanā, adukkhamasukhā vedanā.",
  "sn36.3:4.4": "Sukhāya, bhikkhave, vedanāya rāgānusayo pahātabbo, dukkhāya vedanāya paṭighānusayo pahātabbo, adukkhamasukhāya vedanāya avijjānusayo pahātabbo.",
  "sn36.3:4.5": "Yato kho, bhikkhave, bhikkhuno sukhāya vedanāya rāgānusayo pahīno hoti, dukkhāya vedanāya paṭighānusayo pahīno hoti, adukkhamasukhāya vedanāya avijjānusayo pahīno hoti, ayaṃ vuccati, bhikkhave, ‘bhikkhu niranusayo sammaddaso <span class=\\\"var\\\" title=\\\"acchejji (s1-3, pts1)\\\" id=\\\"note354\\\">acchecchi</span> taṇhaṃ, <span class=\\\"var\\\" title=\\\"vāvattayi (bj)\\\" id=\\\"note355\\\">vivattayi</span> saṃyojanaṃ, sammā mānābhisamayā antamakāsi dukkhassā’ti.",
  "sn36.3:5.1": "Sukhaṃ <span class=\\\"var\\\" title=\\\"vediyamānassa (bj, pts1)\\\" id=\\\"note356\\\">vedayamānassa</span>,",
  "sn36.3:5.2": "vedanaṃ appajānato;",
  "sn36.3:5.3": "So rāgānusayo hoti,",
  "sn36.3:5.4": "anissaraṇadassino.",
  "sn36.3:6.1": "Dukkhaṃ vedayamānassa,",
  "sn36.3:6.2": "vedanaṃ appajānato;",
  "sn36.3:6.3": "Paṭighānusayo hoti,",
  "sn36.3:6.4": "anissaraṇadassino.",
  "sn36.3:7.1": "Adukkhamasukhaṃ santaṃ,",
  "sn36.3:7.2": "bhūripaññena desitaṃ;",
  "sn36.3:7.3": "Tañcāpi abhinandati,",
  "sn36.3:7.4": "neva dukkhā pamuccati.",
  "sn36.3:8.1": "Yato ca bhikkhu ātāpī,",
  "sn36.3:8.2": "sampajaññaṃ na riñcati;",
  "sn36.3:8.3": "Tato so vedanā sabbā,",
  "sn36.3:8.4": "parijānāti paṇḍito.",
  "sn36.3:9.1": "So vedanā pariññāya,",
  "sn36.3:9.2": "diṭṭhe dhamme anāsavo;",
  "sn36.3:9.3": "Kāyassa bhedā dhammaṭṭho,",
  "sn36.3:9.4": "saṅkhyaṃ nopeti vedagū”ti.",
  "sn36.3:10.1": "Tatiyaṃ."
}