{
  "_markup_path": "markup/sn/sn36/sn36.15.html",
  "_alt_strings": [
    "en/sujato/sn/sn36/sn36.15.json"
  ],
  "sn36.15:1.1": "Saṃyutta Nikāya 36",
  "sn36.15:2.1": "2. Rahogatavagga",
  "sn36.15:3.1": "<span class=\\\"var\\\" title=\\\"santakasuttaṃ (bj) | santakaṃ 1 (pts1)\\\" id=\\\"note369\\\">15. Paṭhamaānandasutta</span>",
  "sn36.15:4.1": "Atha kho āyasmā ānando yena bhagavā tenupasaṅkami;",
  "sn36.15:4.2": "upasaṅkamitvā ekamantaṃ nisīdi, ekamantaṃ nisinno kho āyasmā ānando bhagavantaṃ etadavoca:",
  "sn36.15:4.3": "“katamā nu kho, bhante, vedanā, katamo vedanāsamudayo, katamo vedanānirodho, katamā vedanānirodhagāminī paṭipadā?",
  "sn36.15:4.4": "Ko vedanāya assādo, ko ādīnavo, kiṃ nissaraṇan”ti?",
  "sn36.15:4.5": "“Tisso imā, ānanda, vedanā—",
  "sn36.15:4.6": "sukhā vedanā, dukkhā vedanā, adukkhamasukhā vedanā—",
  "sn36.15:4.7": "imā vuccanti, ānanda, vedanā.",
  "sn36.15:4.8": "Phassasamudayā vedanāsamudayo;",
  "sn36.15:4.9": "phassanirodhā vedanānirodho.",
  "sn36.15:4.10": "Ayameva ariyo aṭṭhaṅgiko maggo vedanānirodhagāminī paṭipadā, seyyathidaṃ—",
  "sn36.15:4.11": "sammādiṭṭhi … pe …",
  "sn36.15:4.12": "sammāsamādhi.",
  "sn36.15:4.13": "Yaṃ vedanaṃ paṭicca uppajjati sukhaṃ somanassaṃ, ayaṃ vedanāya assādo.",
  "sn36.15:4.14": "Yaṃ vedanā aniccā dukkhā vipariṇāmadhammā, ayaṃ vedanāya ādīnavo.",
  "sn36.15:4.15": "Yo vedanāya chandarāgavinayo chandarāgappahānaṃ, idaṃ vedanāya nissaraṇaṃ.",
  "sn36.15:4.16": "Atha kho panānanda, mayā anupubbasaṅkhārānaṃ nirodho akkhāto.",
  "sn36.15:4.17": "Paṭhamaṃ jhānaṃ samāpannassa vācā niruddhā hoti … pe …",
  "sn36.15:4.18": "saññāvedayitanirodhaṃ samāpannassa saññā ca vedanā ca niruddhā honti.",
  "sn36.15:4.19": "Khīṇāsavassa bhikkhuno rāgo niruddho hoti, doso niruddho hoti, moho niruddho hoti.",
  "sn36.15:4.20": "Atha kho panānanda, mayā anupubbasaṅkhārānaṃ vūpasamo akkhāto.",
  "sn36.15:4.21": "Paṭhamaṃ jhānaṃ samāpannassa vācā vūpasantā hoti … pe …",
  "sn36.15:4.22": "saññāvedayitanirodhaṃ samāpannassa saññā ca vedanā ca vūpasantā honti.",
  "sn36.15:4.23": "Khīṇāsavassa bhikkhuno rāgo vūpasanto hoti, doso vūpasanto hoti, moho vūpasanto hoti.",
  "sn36.15:4.24": "Atha kho panānanda, mayā anupubbasaṅkhārānaṃ paṭippassaddhi akkhātā.",
  "sn36.15:4.25": "Paṭhamaṃ jhānaṃ samāpannassa vācā paṭippassaddhā hoti … pe …",
  "sn36.15:4.26": "ākāsānañcāyatanaṃ samāpannassa rūpasaññā paṭippassaddhā hoti.",
  "sn36.15:4.27": "Viññāṇañcāyatanaṃ samāpannassa ākāsānañcāyatanasaññā paṭippassaddhā hoti.",
  "sn36.15:4.28": "Ākiñcaññāyatanaṃ samāpannassa viññāṇañcāyatanasaññā paṭippassaddhā hoti.",
  "sn36.15:4.29": "Nevasaññānāsaññāyatanaṃ samāpannassa ākiñcaññāyatanasaññā paṭippassaddhā hoti.",
  "sn36.15:4.30": "Saññāvedayitanirodhaṃ samāpannassa saññā ca vedanā ca paṭippassaddhā honti.",
  "sn36.15:4.31": "Khīṇāsavassa bhikkhuno rāgo paṭippassaddho hoti, doso paṭippassaddho hoti, moho paṭippassaddho hotī”ti.",
  "sn36.15:5.1": "Pañcamaṃ."
}