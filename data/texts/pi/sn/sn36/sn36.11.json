{
  "_markup_path": "markup/sn/sn36/sn36.11.html",
  "_alt_strings": [
    "en/sujato/sn/sn36/sn36.11.json"
  ],
  "sn36.11:1.1": "Saṃyutta Nikāya 36",
  "sn36.11:2.1": "2. Rahogatavagga",
  "sn36.11:3.1": "<span class=\\\"var\\\" title=\\\"rahogataka (pts1)\\\" id=\\\"note367\\\">11. Rahogatasutta</span>",
  "sn36.11:4.1": "Atha kho aññataro bhikkhu yena bhagavā tenupasaṅkami;",
  "sn36.11:4.2": "upasaṅkamitvā bhagavantaṃ abhivādetvā ekamantaṃ nisīdi.",
  "sn36.11:4.3": "Ekamantaṃ nisinno kho so bhikkhu bhagavantaṃ etadavoca:",
  "sn36.11:4.4": "“idha mayhaṃ, bhante, rahogatassa paṭisallīnassa evaṃ cetaso parivitakko udapādi—",
  "sn36.11:4.5": "tisso vedanā vuttā bhagavatā.",
  "sn36.11:4.6": "Sukhā vedanā, dukkhā vedanā, adukkhamasukhā vedanā—",
  "sn36.11:4.7": "imā tisso vedanā vuttā bhagavatā.",
  "sn36.11:4.8": "Vuttaṃ kho panetaṃ bhagavatā:",
  "sn36.11:4.9": "‘yaṃ kiñci vedayitaṃ taṃ dukkhasmin’ti.",
  "sn36.11:4.10": "Kiṃ nu kho etaṃ bhagavatā sandhāya bhāsitaṃ:",
  "sn36.11:4.11": "‘yaṃ kiñci vedayitaṃ taṃ dukkhasmin’”ti?",
  "sn36.11:5.1": "“Sādhu sādhu, bhikkhu.",
  "sn36.11:5.2": "Tisso imā, bhikkhu, vedanā vuttā mayā.",
  "sn36.11:5.3": "Sukhā vedanā, dukkhā vedanā, adukkhamasukhā vedanā—",
  "sn36.11:5.4": "imā tisso vedanā vuttā mayā.",
  "sn36.11:5.5": "Vuttaṃ kho panetaṃ, bhikkhu, mayā:",
  "sn36.11:5.6": "‘yaṃ kiñci vedayitaṃ, taṃ dukkhasmin’ti.",
  "sn36.11:5.7": "Taṃ kho panetaṃ, bhikkhu, mayā saṅkhārānaṃyeva aniccataṃ sandhāya bhāsitaṃ:",
  "sn36.11:5.8": "‘yaṃ kiñci vedayitaṃ taṃ dukkhasmin’ti.",
  "sn36.11:5.9": "Taṃ kho panetaṃ, bhikkhu, mayā saṅkhārānaṃyeva khayadhammataṃ … pe …",
  "sn36.11:5.10": "vayadhammataṃ … pe …",
  "sn36.11:5.11": "virāgadhammataṃ … pe …",
  "sn36.11:5.12": "nirodhadhammataṃ … pe …",
  "sn36.11:5.13": "vipariṇāmadhammataṃ sandhāya bhāsitaṃ:",
  "sn36.11:5.14": "‘yaṃ kiñci vedayitaṃ taṃ dukkhasmin’ti.",
  "sn36.11:5.15": "Atha kho pana, bhikkhu, mayā anupubbasaṅkhārānaṃ nirodho akkhāto.",
  "sn36.11:5.16": "Paṭhamaṃ jhānaṃ samāpannassa vācā niruddhā hoti.",
  "sn36.11:5.17": "Dutiyaṃ jhānaṃ samāpannassa vitakkavicārā niruddhā honti.",
  "sn36.11:5.18": "Tatiyaṃ jhānaṃ samāpannassa pīti niruddhā hoti.",
  "sn36.11:5.19": "Catutthaṃ jhānaṃ samāpannassa assāsapassāsā niruddhā honti.",
  "sn36.11:5.20": "Ākāsānañcāyatanaṃ samāpannassa rūpasaññā niruddhā hoti.",
  "sn36.11:5.21": "Viññāṇañcāyatanaṃ samāpannassa ākāsānañcāyatanasaññā niruddhā hoti.",
  "sn36.11:5.22": "Ākiñcaññāyatanaṃ samāpannassa viññāṇañcāyatanasaññā niruddhā hoti.",
  "sn36.11:5.23": "Nevasaññānāsaññāyatanaṃ samāpannassa ākiñcaññāyatanasaññā niruddhā hoti.",
  "sn36.11:5.24": "Saññāvedayitanirodhaṃ samāpannassa saññā ca vedanā ca niruddhā honti.",
  "sn36.11:5.25": "Khīṇāsavassa bhikkhuno rāgo niruddho hoti, doso niruddho hoti, moho niruddho hoti.",
  "sn36.11:5.26": "Atha kho, bhikkhu, mayā anupubbasaṅkhārānaṃ vūpasamo akkhāto.",
  "sn36.11:5.27": "Paṭhamaṃ jhānaṃ samāpannassa vācā vūpasantā hoti.",
  "sn36.11:5.28": "Dutiyaṃ jhānaṃ samāpannassa vitakkavicārā vūpasantā honti … pe …",
  "sn36.11:5.29": "saññāvedayitanirodhaṃ samāpannassa saññā ca vedanā ca vūpasantā honti.",
  "sn36.11:5.30": "Khīṇāsavassa bhikkhuno rāgo vūpasanto hoti, doso vūpasanto hoti, moho vūpasanto hoti.",
  "sn36.11:5.31": "Chayimā, bhikkhu, passaddhiyo.",
  "sn36.11:5.32": "Paṭhamaṃ jhānaṃ samāpannassa vācā paṭippassaddhā hoti.",
  "sn36.11:5.33": "Dutiyaṃ jhānaṃ samāpannassa vitakkavicārā paṭippassaddhā honti.",
  "sn36.11:5.34": "Tatiyaṃ jhānaṃ samāpannassa pīti paṭippassaddhā hoti.",
  "sn36.11:5.35": "Catutthaṃ jhānaṃ samāpannassa assāsapassāsā paṭippassaddhā honti.",
  "sn36.11:5.36": "Saññāvedayitanirodhaṃ samāpannassa saññā ca vedanā ca paṭippassaddhā honti.",
  "sn36.11:5.37": "Khīṇāsavassa bhikkhuno rāgo paṭippassaddho hoti, doso paṭippassaddho hoti, moho paṭippassaddho hotī”ti.",
  "sn36.11:6.1": "Paṭhamaṃ."
}