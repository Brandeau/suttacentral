{
  "_markup_path": "markup/sn/sn52/sn52.01.html",
  "_alt_strings": [
    "en/sujato/sn/sn52/sn52.01.json"
  ],
  "sn52.1:1.1": "Saṃyutta Nikāya 52",
  "sn52.1:2.1": "1. Rahogatavagga",
  "sn52.1:3.1": "1. Paṭhamarahogatasutta",
  "sn52.1:4.1": "<span class=\\\"evam\\\">Evaṃ me sutaṃ—​</span>",
  "sn52.1:4.2": "ekaṃ samayaṃ āyasmā anuruddho sāvatthiyaṃ viharati jetavane anāthapiṇḍikassa ārāme.",
  "sn52.1:4.3": "Atha kho āyasmato anuruddhassa rahogatassa paṭisallīnassa evaṃ cetaso parivitakko udapādi:",
  "sn52.1:4.4": "“yesaṃ kesañci cattāro satipaṭṭhānā viraddhā, viraddho tesaṃ ariyo maggo sammā dukkhakkhayagāmī.",
  "sn52.1:4.5": "Yesaṃ kesañci cattāro satipaṭṭhānā āraddhā, āraddho tesaṃ ariyo maggo sammā dukkhakkhayagāmī”ti.",
  "sn52.1:5.1": "Atha kho āyasmā mahāmoggallāno āyasmato anuruddhassa cetasā cetoparivitakkamaññāya—",
  "sn52.1:5.2": "seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;",
  "sn52.1:5.3": "evameva—",
  "sn52.1:5.4": "āyasmato anuruddhassa sammukhe pāturahosi.",
  "sn52.1:5.5": "Atha kho āyasmā mahāmoggallāno āyasmantaṃ anuruddhaṃ etadavoca:",
  "sn52.1:5.6": "“kittāvatā nu kho, āvuso anuruddha, bhikkhuno cattāro satipaṭṭhānā āraddhā hontī”ti?",
  "sn52.1:6.1": "“Idhāvuso, bhikkhu ajjhattaṃ kāye samudayadhammānupassī viharati, ajjhattaṃ kāye vayadhammānupassī viharati, ajjhattaṃ kāye samudayavayadhammānupassī viharati ātāpī sampajāno satimā, vineyya loke abhijjhādomanassaṃ.",
  "sn52.1:6.2": "Bahiddhā kāye samudayadhammānupassī viharati, bahiddhā kāye vayadhammānupassī viharati, bahiddhā kāye samudayavayadhammānupassī viharati ātāpī sampajāno satimā, vineyya loke abhijjhādomanassaṃ.",
  "sn52.1:6.3": "Ajjhattabahiddhā kāye samudayadhammānupassī viharati, ajjhattabahiddhā kāye vayadhammānupassī viharati, ajjhattabahiddhā kāye samudayavayadhammānupassī viharati ātāpī sampajāno satimā, vineyya loke abhijjhādomanassaṃ.",
  "sn52.1:7.1": "So sace ākaṅkhati:",
  "sn52.1:7.2": "‘appaṭikūle paṭikūlasaññī vihareyyan’ti, paṭikūlasaññī tattha viharati;",
  "sn52.1:7.3": "sace ākaṅkhati:",
  "sn52.1:7.4": "‘paṭikūle appaṭikūlasaññī vihareyyan’ti, appaṭikūlasaññī tattha viharati;",
  "sn52.1:7.5": "sace ākaṅkhati:",
  "sn52.1:7.6": "‘appaṭikūle ca paṭikūle ca paṭikūlasaññī vihareyyan’ti, paṭikūlasaññī tattha viharati;",
  "sn52.1:7.7": "sace ākaṅkhati:",
  "sn52.1:7.8": "‘paṭikūle ca appaṭikūle ca appaṭikūlasaññī vihareyyan’ti, appaṭikūlasaññī tattha viharati;",
  "sn52.1:7.9": "sace ākaṅkhati:",
  "sn52.1:7.10": "‘appaṭikūlañca paṭikūlañca tadubhayaṃ abhinivajjetvā upekkhako vihareyyaṃ sato sampajāno’ti, upekkhako tattha viharati sato sampajāno.",
  "sn52.1:8.1": "Ajjhattaṃ vedanāsu samudayadhammānupassī viharati, ajjhattaṃ vedanāsu vayadhammānupassī viharati, ajjhattaṃ vedanāsu samudayavayadhammānupassī viharati ātāpī sampajāno satimā, vineyya loke abhijjhādomanassaṃ.",
  "sn52.1:8.2": "Bahiddhā vedanāsu samudayadhammānupassī viharati, bahiddhā vedanāsu vayadhammānupassī viharati, bahiddhā vedanāsu samudayavayadhammānupassī viharati ātāpī sampajāno satimā, vineyya loke abhijjhādomanassaṃ.",
  "sn52.1:8.3": "Ajjhattabahiddhā vedanāsu samudayadhammānupassī viharati, ajjhattabahiddhā vedanāsu vayadhammānupassī viharati, ajjhattabahiddhā vedanāsu samudayavayadhammānupassī viharati ātāpī sampajāno satimā, vineyya loke abhijjhādomanassaṃ.",
  "sn52.1:9.1": "So sace ākaṅkhati:",
  "sn52.1:9.2": "‘appaṭikūle paṭikūlasaññī vihareyyan’ti, paṭikūlasaññī tattha viharati;",
  "sn52.1:9.3": "sace ākaṅkhati:",
  "sn52.1:9.4": "‘paṭikūle appaṭikūlasaññī vihareyyan’ti, appaṭikūlasaññī tattha viharati;",
  "sn52.1:9.5": "sace ākaṅkhati:",
  "sn52.1:9.6": "‘appaṭikūle ca paṭikūle ca paṭikūlasaññī vihareyyan’ti, paṭikūlasaññī tattha viharati;",
  "sn52.1:9.7": "sace ākaṅkhati:",
  "sn52.1:9.8": "‘paṭikūle ca appaṭikūle ca appaṭikūlasaññī vihareyyan’ti, appaṭikūlasaññī tattha viharati;",
  "sn52.1:9.9": "sace ākaṅkhati:",
  "sn52.1:9.10": "‘appaṭikūlañca paṭikūlañca tadubhayaṃ abhinivajjetvā upekkhako vihareyyaṃ sato sampajāno’ti, upekkhako tattha viharati sato sampajāno.",
  "sn52.1:10.1": "Ajjhattaṃ citte … pe …",
  "sn52.1:10.2": "bahiddhā citte … pe …",
  "sn52.1:10.3": "ajjhattabahiddhā citte samudayadhammānupassī viharati …",
  "sn52.1:10.4": "ajjhattabahiddhā citte vayadhammānupassī viharati …",
  "sn52.1:10.5": "ajjhattabahiddhā citte samudayavayadhammānupassī viharati ātāpī … pe …",
  "sn52.1:10.6": "abhijjhādomanassaṃ.",
  "sn52.1:11.1": "So sace ākaṅkhati:",
  "sn52.1:11.2": "‘appaṭikūle paṭikūlasaññī vihareyyan’ti, paṭikūlasaññī tattha viharati … pe …",
  "sn52.1:11.3": "upekkhako tattha viharati sato sampajāno.",
  "sn52.1:12.1": "Ajjhattaṃ dhammesu … pe …",
  "sn52.1:12.2": "bahiddhā dhammesu … pe …",
  "sn52.1:12.3": "ajjhattabahiddhā dhammesu samudayadhammānupassī viharati …",
  "sn52.1:12.4": "ajjhattabahiddhā dhammesu vayadhammānupassī viharati …",
  "sn52.1:12.5": "ajjhattabahiddhā dhammesu samudayavayadhammānupassī viharati ātāpī sampajāno satimā, vineyya loke abhijjhādomanassaṃ.",
  "sn52.1:13.1": "So sace ākaṅkhati:",
  "sn52.1:13.2": "‘appaṭikūle paṭikūlasaññī vihareyyan’ti, paṭikūlasaññī tattha viharati … pe …",
  "sn52.1:13.3": "upekkhako tattha viharati sato sampajāno.",
  "sn52.1:13.4": "Ettāvatā kho, āvuso, bhikkhuno cattāro satipaṭṭhānā āraddhā hontī”ti.",
  "sn52.1:14.1": "Paṭhamaṃ."
}