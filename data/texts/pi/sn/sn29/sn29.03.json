{
  "_markup_path": "markup/sn/sn29/sn29.03.html",
  "_alt_strings": [
    "en/sujato/sn/sn29/sn29.03.json"
  ],
  "sn29.3:1.1": "Saṃyutta Nikāya 29",
  "sn29.3:2.1": "1. Nāgavagga",
  "sn29.3:3.1": "3. Uposathasutta",
  "sn29.3:4.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "sn29.3:4.2": "Atha kho aññataro bhikkhu yena bhagavā tenupasaṅkami;",
  "sn29.3:4.3": "upasaṅkamitvā ekamantaṃ nisīdi.",
  "sn29.3:4.4": "Ekamantaṃ nisinno kho so bhikkhu bhagavantaṃ etadavoca:",
  "sn29.3:4.5": "“ko nu kho, bhante, hetu, ko paccayo, yena midhekacce aṇḍajā nāgā uposathaṃ upavasanti vossaṭṭhakāyā ca bhavantī”ti?",
  "sn29.3:5.1": "“Idha, bhikkhu, ekaccānaṃ aṇḍajānaṃ nāgānaṃ evaṃ hoti:",
  "sn29.3:5.2": "‘mayaṃ kho pubbe kāyena dvayakārino ahumha, vācāya dvayakārino, manasā dvayakārino.",
  "sn29.3:5.3": "Te mayaṃ kāyena dvayakārino, vācāya dvayakārino, manasā dvayakārino, kāyassa bhedā paraṃ maraṇā aṇḍajānaṃ nāgānaṃ sahabyataṃ upapannā.",
  "sn29.3:5.4": "Sacajja mayaṃ kāyena sucaritaṃ careyyāma, vācāya sucaritaṃ careyyāma, manasā sucaritaṃ careyyāma, evaṃ mayaṃ kāyassa bhedā paraṃ maraṇā sugatiṃ saggaṃ lokaṃ upapajjeyyāma.",
  "sn29.3:5.5": "Handa mayaṃ etarahi kāyena sucaritaṃ carāma, vācāya sucaritaṃ carāma, manasā sucaritaṃ carāmā’ti.",
  "sn29.3:5.6": "Ayaṃ kho, bhikkhu, hetu, ayaṃ paccayo, yena midhekacce aṇḍajā nāgā uposathaṃ upavasanti vossaṭṭhakāyā ca bhavantī”ti.",
  "sn29.3:6.1": "Tatiyaṃ."
}