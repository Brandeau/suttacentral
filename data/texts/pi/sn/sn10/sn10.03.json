{
  "_markup_path": "markup/sn/sn10/sn10.03.html",
  "_alt_strings": [
    "en/sujato/sn/sn10/sn10.03.json"
  ],
  "sn10.3:1.1": "Saṃyutta Nikāya 10",
  "sn10.3:2.1": "1. Indakavagga",
  "sn10.3:3.1": "3. Sūcilomasutta",
  "sn10.3:4.1": "Ekaṃ samayaṃ bhagavā gayāyaṃ viharati ṭaṅkitamañce sūcilomassa yakkhassa bhavane.",
  "sn10.3:4.2": "Tena kho pana samayena kharo ca yakkho sūcilomo ca yakkho bhagavato avidūre atikkamanti.",
  "sn10.3:4.3": "Atha kho kharo yakkho sūcilomaṃ yakkhaṃ etadavoca:",
  "sn10.3:4.4": "“eso samaṇo”ti.",
  "sn10.3:4.5": "“Neso samaṇo, samaṇako eso.",
  "sn10.3:4.6": "Yāva jānāmi yadi vā so samaṇo yadi vā pana so samaṇako”ti.",
  "sn10.3:5.1": "Atha kho sūcilomo yakkho yena bhagavā tenupasaṅkami;",
  "sn10.3:5.2": "upasaṅkamitvā bhagavato kāyaṃ upanāmesi.",
  "sn10.3:5.3": "Atha kho bhagavā kāyaṃ apanāmesi.",
  "sn10.3:5.4": "Atha kho sūcilomo yakkho bhagavantaṃ etadavoca:",
  "sn10.3:5.5": "“bhāyasi maṃ, samaṇā”ti?",
  "sn10.3:5.6": "“Na khvāhaṃ taṃ, āvuso, bhāyāmi;",
  "sn10.3:5.7": "api ca te samphasso pāpako”ti.",
  "sn10.3:5.8": "“Pañhaṃ taṃ, samaṇa, pucchissāmi.",
  "sn10.3:5.9": "Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā <span class=\"var\" title=\"pāraṃ gaṅgāya (mr)\" id=\"note484\">pāragaṅgāya</span> khipissāmī”ti.",
  "sn10.3:5.10": "“Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya;",
  "sn10.3:5.11": "api ca tvaṃ, āvuso, puccha yadā kaṅkhasī”ti. <span class=\"var\" title=\"(atha kho sūcilomo yakkho bhagavantaṃ gāthāya ajjhabhāsi.) (bj, pts2)\" id=\"note485\">()</span>",
  "sn10.3:6.1": "“Rāgo ca doso ca kutonidānā,",
  "sn10.3:6.2": "Aratī ratī lomahaṃso kutojā;",
  "sn10.3:6.3": "Kuto samuṭṭhāya manovitakkā,",
  "sn10.3:6.4": "Kumārakā dhaṅkamivossajantī”ti.",
  "sn10.3:7.1": "“Rāgo ca doso ca itonidānā,",
  "sn10.3:7.2": "Aratī ratī lomahaṃso itojā;",
  "sn10.3:7.3": "Ito samuṭṭhāya manovitakkā,",
  "sn10.3:7.4": "Kumārakā dhaṅkamivossajanti.",
  "sn10.3:8.1": "Snehajā attasambhūtā,",
  "sn10.3:8.2": "nigrodhasseva khandhajā;",
  "sn10.3:8.3": "Puthū visattā kāmesu,",
  "sn10.3:8.4": "māluvāva <span class=\"var\" title=\"vitthatā (s1-3, km)\" id=\"note487\">vitatā</span> vane.",
  "sn10.3:9.1": "Ye naṃ pajānanti yatonidānaṃ,",
  "sn10.3:9.2": "Te naṃ vinodenti suṇohi yakkha;",
  "sn10.3:9.3": "Te duttaraṃ oghamimaṃ taranti,",
  "sn10.3:9.4": "Atiṇṇapubbaṃ apunabbhavāyā”ti."
}