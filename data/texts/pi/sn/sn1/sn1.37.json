{
  "_markup_path": "markup/sn/sn01/sn1.37.html",
  "_alt_strings": [
    "en/sujato/sn/sn01/sn1.37.json"
  ],
  "sn1.37:1.1": "Saṃyutta Nikāya 1",
  "sn1.37:2.1": "4. Satullapakāyikavagga",
  "sn1.37:3.1": "37. Samayasutta",
  "sn1.37:4.1": "<span class=\\\"evam\\\">Evaṃ me sutaṃ—​</span>",
  "sn1.37:4.2": "ekaṃ samayaṃ bhagavā sakkesu viharati kapilavatthusmiṃ mahāvane mahatā bhikkhusaṃghena saddhiṃ pañcamattehi bhikkhusatehi sabbeheva arahantehi;",
  "sn1.37:4.3": "dasahi ca lokadhātūhi devatā yebhuyyena sannipatitā honti bhagavantaṃ dassanāya bhikkhusaṃghañca.",
  "sn1.37:4.4": "Atha kho catunnaṃ suddhāvāsakāyikānaṃ devatānaṃ etadahosi:",
  "sn1.37:4.5": "“ayaṃ kho bhagavā sakkesu viharati kapilavatthusmiṃ mahāvane mahatā bhikkhusaṃghena saddhiṃ pañcamattehi bhikkhusatehi sabbeheva arahantehi;",
  "sn1.37:4.6": "dasahi ca lokadhātūhi devatā yebhuyyena sannipatitā honti bhagavantaṃ dassanāya bhikkhusaṃghañca.",
  "sn1.37:4.7": "Yannūna mayampi yena bhagavā tenupasaṅkameyyāma;",
  "sn1.37:4.8": "upasaṅkamitvā bhagavato santike <span class=\\\"var\\\" title=\\\"paccekagāthaṃ (bj, pts1-2) | paccekagāthā (s1-3, km)\\\" id=\\\"note69\\\">paccekaṃ gāthaṃ</span> bhāseyyāmā”ti.",
  "sn1.37:5.1": "Atha kho tā devatā—",
  "sn1.37:5.2": "seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya;",
  "sn1.37:5.3": "evameva—",
  "sn1.37:5.4": "suddhāvāsesu devesu antarahitā bhagavato purato pāturahesuṃ.",
  "sn1.37:5.5": "Atha kho tā devatā bhagavantaṃ abhivādetvā ekamantaṃ aṭṭhaṃsu.",
  "sn1.37:5.6": "Ekamantaṃ ṭhitā kho ekā devatā bhagavato santike imaṃ gāthaṃ abhāsi:",
  "sn1.37:6.1": "“Mahāsamayo pavanasmiṃ,",
  "sn1.37:6.2": "Devakāyā samāgatā;",
  "sn1.37:6.3": "Āgatamha imaṃ dhammasamayaṃ,",
  "sn1.37:6.4": "Dakkhitāye aparājitasaṅghan”ti.",
  "sn1.37:7.1": "Atha kho aparā devatā bhagavato santike imaṃ gāthaṃ abhāsi:",
  "sn1.37:8.1": "“Tatra bhikkhavo samādahaṃsu,",
  "sn1.37:8.2": "Cittamattano <span class=\\\"var\\\" title=\\\"ujukamakaṃsu (bj, s1-3, km, pts1-2)\\\" id=\\\"note70\\\">ujukaṃ akaṃsu</span>;",
  "sn1.37:8.3": "Sārathīva nettāni gahetvā,",
  "sn1.37:8.4": "Indriyāni rakkhanti paṇḍitā”ti.",
  "sn1.37:9.1": "Atha kho aparā devatā bhagavato santike imaṃ gāthaṃ abhāsi:",
  "sn1.37:10.1": "“Chetvā khīlaṃ chetvā palighaṃ,",
  "sn1.37:10.2": "Indakhīlaṃ ūhacca manejā;",
  "sn1.37:10.3": "Te caranti suddhā vimalā,",
  "sn1.37:10.4": "Cakkhumatā sudantā susunāgā”ti.",
  "sn1.37:11.1": "Atha kho aparā devatā bhagavato santike imaṃ gāthaṃ abhāsi:",
  "sn1.37:12.1": "“Ye keci buddhaṃ saraṇaṃ gatāse,",
  "sn1.37:12.2": "Na te gamissanti apāyabhūmiṃ;",
  "sn1.37:12.3": "Pahāya mānusaṃ dehaṃ,",
  "sn1.37:12.4": "Devakāyaṃ paripūressantī”ti."
}