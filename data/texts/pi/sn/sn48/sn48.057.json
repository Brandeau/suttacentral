{
  "_markup_path": "markup/sn/sn48/sn48.057.html",
  "_alt_strings": [
    "en/sujato/sn/sn48/sn48.057.json"
  ],
  "sn48.57:1.1": "Saṃyutta Nikāya 48",
  "sn48.57:2.1": "6. Sūkarakhatavagga",
  "sn48.57:3.1": "<span class=\\\"var\\\" title=\\\"brahmasuttaṃ (bj) | brahmā (pts1)\\\" id=\\\"note277\\\">57. Sahampatibrahmasutta</span>",
  "sn48.57:4.1": "Ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhe paṭhamābhisambuddho.",
  "sn48.57:4.2": "Atha kho bhagavato rahogatassa paṭisallīnassa evaṃ cetaso parivitakko udapādi:",
  "sn48.57:4.3": "“pañcindriyāni bhāvitāni bahulīkatāni amatogadhāni honti amataparāyaṇāni amatapariyosānāni.",
  "sn48.57:4.4": "Katamāni pañca?",
  "sn48.57:4.5": "Saddhindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānaṃ.",
  "sn48.57:4.6": "Vīriyindriyaṃ … pe …",
  "sn48.57:4.7": "satindriyaṃ … pe …",
  "sn48.57:4.8": "samādhindriyaṃ … pe …",
  "sn48.57:4.9": "paññindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānaṃ.",
  "sn48.57:4.10": "Imāni pañcindriyāni bhāvitāni bahulīkatāni amatogadhāni honti amataparāyaṇāni amatapariyosānānī”ti.",
  "sn48.57:5.1": "Atha kho brahmā sahampati bhagavato cetasā cetoparivitakkamaññāya—",
  "sn48.57:5.2": "seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;",
  "sn48.57:5.3": "evameva brahmaloke antarahito bhagavato purato pāturahosi.",
  "sn48.57:5.4": "Atha kho brahmā sahampati ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:",
  "sn48.57:5.5": "“evametaṃ, bhagavā, evametaṃ sugata.",
  "sn48.57:5.6": "Pañcindriyāni bhāvitāni bahulīkatāni amatogadhāni honti amataparāyaṇāni amatapariyosānāni.",
  "sn48.57:5.7": "Katamāni pañca?",
  "sn48.57:5.8": "Saddhindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānaṃ … pe …",
  "sn48.57:5.9": "paññindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānaṃ.",
  "sn48.57:5.10": "Imāni pañcindriyāni bhāvitāni bahulīkatāni amatogadhāni honti amataparāyaṇāni amatapariyosānāni.",
  "sn48.57:6.1": "Bhūtapubbāhaṃ, bhante, kassape sammāsambuddhe brahmacariyaṃ acariṃ.",
  "sn48.57:6.2": "Tatrapi maṃ evaṃ jānanti:",
  "sn48.57:6.3": "‘sahako bhikkhu, sahako bhikkhū’ti.",
  "sn48.57:6.4": "So khvāhaṃ, bhante, imesaṃyeva pañcannaṃ indriyānaṃ bhāvitattā bahulīkatattā kāmesu kāmacchandaṃ virājetvā kāyassa bhedā paraṃ maraṇā sugatiṃ brahmalokaṃ upapanno.",
  "sn48.57:6.5": "Tatrapi maṃ evaṃ jānanti:",
  "sn48.57:6.6": "‘brahmā sahampati, brahmā sahampatī’ti.",
  "sn48.57:6.7": "Evametaṃ, bhagavā, evametaṃ sugata.",
  "sn48.57:6.8": "Ahametaṃ jānāmi, ahametaṃ passāmi yathā imāni pañcindriyāni bhāvitāni bahulīkatāni amatogadhāni honti amataparāyaṇāni amatapariyosānānī”ti.",
  "sn48.57:7.1": "Sattamaṃ."
}