{
  "_markup_path": "markup/sn/sn48/sn48.053.html",
  "_alt_strings": [
    "en/sujato/sn/sn48/sn48.053.json"
  ],
  "sn48.53:1.1": "Saṃyutta Nikāya 48",
  "sn48.53:2.1": "6. Sūkarakhatavagga",
  "sn48.53:3.1": "53. Sekhasutta",
  "sn48.53:4.1": "<span class=\\\"evam\\\">Evaṃ me sutaṃ—​</span>",
  "sn48.53:4.2": "ekaṃ samayaṃ bhagavā kosambiyaṃ viharati ghositārāme.",
  "sn48.53:4.3": "Tatra kho bhagavā bhikkhū āmantesi:",
  "sn48.53:4.4": "“atthi nu kho, bhikkhave, pariyāyo yaṃ pariyāyaṃ āgamma <span class=\\\"var\\\" title=\\\"sekkho (bj, s1-3)\\\" id=\\\"note275\\\">sekho</span> bhikkhu sekhabhūmiyaṃ ṭhito ‘sekhosmī’ti pajāneyya, asekho bhikkhu asekhabhūmiyaṃ ṭhito ‘asekhosmī’ti pajāneyyā”ti?",
  "sn48.53:5.1": "“Bhagavaṃmūlakā no, bhante, dhammā … pe …",
  "sn48.53:5.2": "“atthi, bhikkhave, pariyāyo yaṃ pariyāyaṃ āgamma sekho bhikkhu sekhabhūmiyaṃ ṭhito ‘sekhosmī’ti pajāneyya, asekho bhikkhu asekhabhūmiyaṃ ṭhito ‘asekhosmī’ti pajāneyya.",
  "sn48.53:6.1": "Katamo ca, bhikkhave, pariyāyo yaṃ pariyāyaṃ āgamma sekho bhikkhu sekhabhūmiyaṃ ṭhito ‘sekhosmī’ti pajānāti?",
  "sn48.53:6.2": "Idha, bhikkhave, sekho bhikkhu ‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ dukkhanirodhagāminī paṭipadā’ti yathābhūtaṃ pajānāti—",
  "sn48.53:6.3": "ayampi kho, bhikkhave, pariyāyo yaṃ pariyāyaṃ āgamma sekho bhikkhu sekhabhūmiyaṃ ṭhito ‘sekhosmī’ti pajānāti.",
  "sn48.53:7.1": "Puna caparaṃ, bhikkhave, sekho bhikkhu iti paṭisañcikkhati:",
  "sn48.53:7.2": "‘atthi nu kho ito bahiddhā añño samaṇo vā brāhmaṇo vā yo evaṃ bhūtaṃ tacchaṃ tathaṃ dhammaṃ deseti yathā bhagavā’ti?",
  "sn48.53:7.3": "So evaṃ pajānāti:",
  "sn48.53:7.4": "‘natthi kho ito bahiddhā añño samaṇo vā brāhmaṇo vā yo evaṃ bhūtaṃ tacchaṃ tathaṃ dhammaṃ deseti yathā bhagavā’ti.",
  "sn48.53:7.5": "Ayampi kho, bhikkhave, pariyāyo yaṃ pariyāyaṃ āgamma sekho bhikkhu sekhabhūmiyaṃ ṭhito ‘sekhosmī’ti pajānāti.",
  "sn48.53:8.1": "Puna caparaṃ, bhikkhave, sekho bhikkhu pañcindriyāni pajānāti—",
  "sn48.53:8.2": "saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ.",
  "sn48.53:8.3": "Yaṅgatikāni yaṃparamāni yaṃphalāni yaṃpariyosānāni.",
  "sn48.53:8.4": "Na heva kho kāyena phusitvā viharati;",
  "sn48.53:8.5": "paññāya ca ativijjha passati.",
  "sn48.53:8.6": "Ayampi kho, bhikkhave, pariyāyo yaṃ pariyāyaṃ āgamma sekho bhikkhu sekhabhūmiyaṃ ṭhito ‘sekhosmī’ti pajānāti.",
  "sn48.53:9.1": "Katamo ca, bhikkhave, pariyāyo yaṃ pariyāyaṃ āgamma asekho bhikkhu asekhabhūmiyaṃ ṭhito ‘asekhosmī’ti pajānāti?",
  "sn48.53:9.2": "Idha, bhikkhave, asekho bhikkhu pañcindriyāni pajānāti—",
  "sn48.53:9.3": "saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ.",
  "sn48.53:9.4": "Yaṅgatikāni yaṃparamāni yaṃphalāni yaṃpariyosānāni.",
  "sn48.53:9.5": "Kāyena ca phusitvā viharati;",
  "sn48.53:9.6": "paññāya ca ativijjha passati.",
  "sn48.53:9.7": "Ayampi kho, bhikkhave, pariyāyo yaṃ pariyāyaṃ āgamma asekho bhikkhu asekhabhūmiyaṃ ṭhito ‘asekhosmī’ti pajānāti.",
  "sn48.53:10.1": "Puna caparaṃ, bhikkhave, asekho bhikkhu cha indriyāni pajānāti.",
  "sn48.53:10.2": "‘Cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ, manindriyaṃ—",
  "sn48.53:10.3": "imāni kho cha indriyāni sabbena sabbaṃ sabbathā sabbaṃ aparisesaṃ nirujjhissanti, aññāni ca cha indriyāni na kuhiñci kismiñci uppajjissantī’ti pajānāti.",
  "sn48.53:10.4": "Ayampi kho, bhikkhave, pariyāyo yaṃ pariyāyaṃ āgamma asekho bhikkhu asekhabhūmiyaṃ ṭhito ‘asekhosmī’ti pajānātī”ti.",
  "sn48.53:11.1": "Tatiyaṃ."
}