{
  "_markup_path": "markup/sn/sn48/sn48.050.html",
  "_alt_strings": [
    "en/sujato/sn/sn48/sn48.050.json"
  ],
  "sn48.50:1.1": "Saṃyutta Nikāya 48",
  "sn48.50:2.1": "5. Jarāvagga",
  "sn48.50:3.1": "<span class=\\\"var\\\" title=\\\"saddha (pts1)\\\" id=\\\"note260\\\">50. Āpaṇasutta</span>",
  "sn48.50:4.1": "<span class=\\\"evam\\\">Evaṃ me sutaṃ—​</span>",
  "sn48.50:4.2": "ekaṃ samayaṃ bhagavā aṅgesu viharati āpaṇaṃ nāma aṅgānaṃ nigamo.",
  "sn48.50:4.3": "Tatra kho bhagavā āyasmantaṃ sāriputtaṃ āmantesi:",
  "sn48.50:4.4": "“yo so, sāriputta, ariyasāvako tathāgate <span class=\\\"var\\\" title=\\\"ekantigato (si)\\\" id=\\\"note261\\\">ekantagato</span> abhippasanno, na so tathāgate vā tathāgatasāsane vā kaṅkheyya vā vicikiccheyya vā”ti?",
  "sn48.50:5.1": "“Yo so, bhante, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā.",
  "sn48.50:5.2": "Saddhassa hi, bhante, ariyasāvakassa etaṃ pāṭikaṅkhaṃ yaṃ āraddhavīriyo viharissati—",
  "sn48.50:5.3": "akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu.",
  "sn48.50:5.4": "Yaṃ hissa, bhante, vīriyaṃ tadassa vīriyindriyaṃ.",
  "sn48.50:6.1": "Saddhassa hi, bhante, ariyasāvakassa āraddhavīriyassa etaṃ pāṭikaṅkhaṃ yaṃ satimā bhavissati, paramena satinepakkena samannāgato, cirakatampi cirabhāsitampi saritā anussaritā.",
  "sn48.50:6.2": "Yā hissa, bhante, sati tadassa satindriyaṃ.",
  "sn48.50:7.1": "Saddhassa hi, bhante, ariyasāvakassa āraddhavīriyassa upaṭṭhitassatino etaṃ pāṭikaṅkhaṃ yaṃ vossaggārammaṇaṃ karitvā labhissati samādhiṃ, labhissati cittassa ekaggataṃ.",
  "sn48.50:7.2": "Yo hissa, bhante, samādhi tadassa samādhindriyaṃ.",
  "sn48.50:8.1": "Saddhassa hi, bhante, ariyasāvakassa āraddhavīriyassa upaṭṭhitassatino samāhitacittassa etaṃ pāṭikaṅkhaṃ yaṃ evaṃ pajānissati—",
  "sn48.50:8.2": "anamataggo kho saṃsāro.",
  "sn48.50:8.3": "Pubbakoṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ.",
  "sn48.50:8.4": "Avijjāya tveva tamokāyassa asesavirāganirodho santametaṃ padaṃ paṇītametaṃ padaṃ, yadidaṃ—",
  "sn48.50:8.5": "sabbasaṅkhārasamatho sabbūpadhipaṭinissaggo taṇhākkhayo virāgo nirodho <span class=\\\"var\\\" title=\\\"nibbānanti (?)\\\" id=\\\"note262\\\">nibbānaṃ</span>.",
  "sn48.50:8.6": "Yā hissa, bhante, paññā tadassa paññindriyaṃ.",
  "sn48.50:9.1": "<span class=\\\"var\\\" title=\\\"sa kho so (bj, s1-3, km)\\\" id=\\\"note263\\\">Saddho so</span>, bhante, ariyasāvako evaṃ padahitvā padahitvā evaṃ saritvā saritvā evaṃ samādahitvā samādahitvā evaṃ pajānitvā pajānitvā evaṃ abhisaddahati:",
  "sn48.50:9.2": "‘ime kho te dhammā ye me pubbe <span class=\\\"var\\\" title=\\\"sutāva (bj, s1-3)\\\" id=\\\"note264\\\">sutavā</span> ahesuṃ.",
  "sn48.50:9.3": "Tenāhaṃ etarahi kāyena ca <span class=\\\"var\\\" title=\\\"phassitvā (si)\\\" id=\\\"note265\\\">phusitvā</span> viharāmi, paññāya ca <span class=\\\"var\\\" title=\\\"paṭivijjha (mr)\\\" id=\\\"note266\\\">ativijjha</span> passāmī’ti.",
  "sn48.50:9.4": "Yā hissa, bhante, saddhā tadassa saddhindriyan”ti.",
  "sn48.50:10.1": "“Sādhu sādhu, sāriputta.",
  "sn48.50:10.2": "Yo so, sāriputta, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā.",
  "sn48.50:10.3": "Saddhassa hi, sāriputta, ariyasāvakassa etaṃ pāṭikaṅkhaṃ yaṃ āraddhavīriyo viharissati—",
  "sn48.50:10.4": "akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu.",
  "sn48.50:10.5": "Yaṃ hissa, sāriputta, vīriyaṃ tadassa vīriyindriyaṃ.",
  "sn48.50:11.1": "Saddhassa hi, sāriputta, ariyasāvakassa āraddhavīriyassa etaṃ pāṭikaṅkhaṃ yaṃ satimā bhavissati, paramena satinepakkena samannāgato, cirakatampi cirabhāsitampi saritā anussaritā.",
  "sn48.50:11.2": "Yā hissa, sāriputta, sati tadassa satindriyaṃ.",
  "sn48.50:12.1": "Saddhassa hi, sāriputta, ariyasāvakassa āraddhavīriyassa upaṭṭhitassatino etaṃ pāṭikaṅkhaṃ yaṃ vossaggārammaṇaṃ karitvā labhissati samādhiṃ, labhissati cittassa ekaggataṃ.",
  "sn48.50:12.2": "Yo hissa, sāriputta, samādhi tadassa samādhindriyaṃ.",
  "sn48.50:13.1": "Saddhassa hi, sāriputta, ariyasāvakassa āraddhavīriyassa upaṭṭhitassatino samāhitacittassa etaṃ pāṭikaṅkhaṃ yaṃ evaṃ pajānissati—",
  "sn48.50:13.2": "anamataggo kho saṃsāro.",
  "sn48.50:13.3": "Pubbakoṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ.",
  "sn48.50:13.4": "Avijjāya tveva tamokāyassa asesavirāganirodho santametaṃ padaṃ paṇītametaṃ padaṃ, yadidaṃ—",
  "sn48.50:13.5": "sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṃ.",
  "sn48.50:13.6": "Yā hissa, sāriputta, paññā tadassa paññindriyaṃ.",
  "sn48.50:14.1": "<span class=\\\"var\\\" title=\\\"sa kho so (bj, s1-3, km)\\\" id=\\\"note267\\\">Saddho so</span>, sāriputta, ariyasāvako evaṃ padahitvā padahitvā evaṃ saritvā saritvā evaṃ samādahitvā samādahitvā evaṃ pajānitvā pajānitvā evaṃ abhisaddahati:",
  "sn48.50:14.2": "‘ime kho te dhammā ye me pubbe sutavā ahesuṃ.",
  "sn48.50:14.3": "Tenāhaṃ etarahi kāyena ca phusitvā viharāmi, paññāya ca <span class=\\\"var\\\" title=\\\"paṭivijjha (mr)\\\" id=\\\"note268\\\">ativijjha</span> passāmī’ti.",
  "sn48.50:14.4": "Yā hissa, sāriputta, saddhā tadassa saddhindriyan”ti.",
  "sn48.50:15.1": "Dasamaṃ.",
  "sn48.50:16.1": "Jarāvaggo pañcamo.",
  "sn48.50:17.1": "Jarā uṇṇābho brāhmaṇo,",
  "sn48.50:17.2": "sāketo pubbakoṭṭhako;",
  "sn48.50:17.3": "Pubbārāme ca cattāri,",
  "sn48.50:17.4": "piṇḍolo <span class=\\\"var\\\" title=\\\"saddhena te dasāti (s1-3, km, pts1, mr)\\\" id=\\\"note269\\\">āpaṇena cāti</span>."
}