{
  "_markup_path": "markup/sn/sn48/sn48.049.html",
  "_alt_strings": [
    "en/sujato/sn/sn48/sn48.049.json"
  ],
  "sn48.49:1.1": "Saṃyutta Nikāya 48",
  "sn48.49:2.1": "5. Jarāvagga",
  "sn48.49:3.1": "<span class=\\\"var\\\" title=\\\"piṇḍolasuttaṃ (bj) | piṇḍolo (pts1)\\\" id=\\\"note259\\\">49. Piṇḍolabhāradvājasutta</span>",
  "sn48.49:4.1": "<span class=\\\"evam\\\">Evaṃ me sutaṃ—​</span>",
  "sn48.49:4.2": "ekaṃ samayaṃ bhagavā kosambiyaṃ viharati ghositārāme.",
  "sn48.49:4.3": "Tena kho pana samayena āyasmatā piṇḍolabhāradvājena aññā byākatā hoti:",
  "sn48.49:4.4": "“khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī”ti.",
  "sn48.49:4.5": "Atha kho sambahulā bhikkhū yena bhagavā tenupasaṅkamiṃsu;",
  "sn48.49:4.6": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "sn48.49:4.7": "Ekamantaṃ nisinnā kho te bhikkhū bhagavantaṃ etadavocuṃ:",
  "sn48.49:5.1": "“Āyasmatā, bhante, piṇḍolabhāradvājena aññā byākatā:",
  "sn48.49:5.2": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmīti.",
  "sn48.49:5.3": "Kiṃ nu kho, bhante, atthavasaṃ sampassamānena āyasmatā piṇḍolabhāradvājena aññā byākatā:",
  "sn48.49:5.4": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmī”ti?",
  "sn48.49:6.1": "“Tiṇṇannaṃ kho, bhikkhave, indriyānaṃ bhāvitattā bahulīkatattā piṇḍolabhāradvājena bhikkhunā aññā byākatā:",
  "sn48.49:6.2": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmīti.",
  "sn48.49:6.3": "Katamesaṃ tiṇṇannaṃ?",
  "sn48.49:6.4": "Satindriyassa, samādhindriyassa, paññindriyassa—",
  "sn48.49:6.5": "imesaṃ kho, bhikkhave, tiṇṇannaṃ indriyānaṃ bhāvitattā bahulīkatattā piṇḍolabhāradvājena bhikkhunā aññā byākatā:",
  "sn48.49:6.6": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmīti.",
  "sn48.49:6.7": "Imāni ca, bhikkhave, tīṇindriyāni kimantāni?",
  "sn48.49:6.8": "Khayantāni.",
  "sn48.49:6.9": "Kissa khayantāni?",
  "sn48.49:6.10": "Jātijarāmaraṇassa.",
  "sn48.49:6.11": "‘Jātijarāmaraṇaṃ khayan’ti kho, bhikkhave, sampassamānena piṇḍolabhāradvājena bhikkhunā aññā byākatā:",
  "sn48.49:6.12": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmī”ti.",
  "sn48.49:7.1": "Navamaṃ."
}