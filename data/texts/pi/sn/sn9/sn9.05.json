{
  "_markup_path": "markup/sn/sn09/sn9.05.html",
  "_alt_strings": [
    "en/sujato/sn/sn09/sn9.05.json"
  ],
  "sn9.5:1.1": "Saṃyutta Nikāya 9",
  "sn9.5:2.1": "1. Vanavagga",
  "sn9.5:3.1": "5. Ānandasutta",
  "sn9.5:4.1": "Ekaṃ samayaṃ āyasmā ānando kosalesu viharati aññatarasmiṃ vanasaṇḍe.",
  "sn9.5:4.2": "Tena kho pana samayena āyasmā ānando ativelaṃ gihisaññattibahulo viharati.",
  "sn9.5:4.3": "Atha kho yā tasmiṃ vanasaṇḍe adhivatthā devatā āyasmato ānandassa anukampikā atthakāmā āyasmantaṃ ānandaṃ saṃvejetukāmā yenāyasmā ānando tenupasaṅkami;",
  "sn9.5:4.4": "upasaṅkamitvā āyasmantaṃ ānandaṃ gāthāya ajjhabhāsi:",
  "sn9.5:5.1": "“Rukkhamūlagahanaṃ pasakkiya,",
  "sn9.5:5.2": "Nibbānaṃ hadayasmiṃ opiya;",
  "sn9.5:5.3": "Jhāya <span class=\\\"var\\\" title=\\\"mā ca pamādo (bj, pts1-2)\\\" id=\\\"note467\\\">gotama mā pamādo</span>,",
  "sn9.5:5.4": "Kiṃ te biḷibiḷikā karissatī”ti.",
  "sn9.5:6.1": "Atha kho āyasmā ānando tāya devatāya saṃvejito saṃvegamāpādīti."
}