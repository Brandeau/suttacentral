{
  "_markup_path": "markup/sn/sn40/sn40.09.html",
  "_alt_strings": [
    "en/sujato/sn/sn40/sn40.09.json"
  ],
  "sn40.9:1.1": "Saṃyutta Nikāya 40",
  "sn40.9:2.1": "1. Moggallānavagga",
  "sn40.9:3.1": "9. Animittapañhāsutta",
  "sn40.9:4.1": "“‘Animitto cetosamādhi, animitto cetosamādhī’ti vuccati.",
  "sn40.9:4.2": "Katamo nu kho animitto cetosamādhīti?",
  "sn40.9:4.3": "Tassa mayhaṃ, āvuso, etadahosi:",
  "sn40.9:4.4": "‘idha bhikkhu sabbanimittānaṃ amanasikārā animittaṃ cetosamādhiṃ upasampajja viharati.",
  "sn40.9:4.5": "Ayaṃ vuccati animitto cetosamādhī’ti.",
  "sn40.9:4.6": "So khvāhaṃ, āvuso, sabbanimittānaṃ amanasikārā animittaṃ cetosamādhiṃ upasampajja viharāmi.",
  "sn40.9:4.7": "Tassa mayhaṃ, āvuso, iminā vihārena viharato nimittānusāri viññāṇaṃ hoti.",
  "sn40.9:5.1": "Atha kho maṃ, āvuso, bhagavā iddhiyā upasaṅkamitvā etadavoca:",
  "sn40.9:5.2": "‘moggallāna, moggallāna.",
  "sn40.9:5.3": "Mā, brāhmaṇa, animittaṃ cetosamādhiṃ pamādo, animitte cetosamādhismiṃ cittaṃ saṇṭhapehi, animitte cetosamādhismiṃ cittaṃ ekodiṃ karohi, animitte cetosamādhismiṃ cittaṃ samādahā’ti.",
  "sn40.9:5.4": "So khvāhaṃ, āvuso, aparena samayena sabbanimittānaṃ amanasikārā animittaṃ cetosamādhiṃ upasampajja vihāsiṃ.",
  "sn40.9:5.5": "Yañhi taṃ, āvuso, sammā vadamāno vadeyya:",
  "sn40.9:5.6": "‘satthārānuggahito sāvako mahābhiññataṃ patto’ti, mamaṃ taṃ sammā vadamāno vadeyya:",
  "sn40.9:5.7": "‘satthārānuggahito sāvako mahābhiññataṃ patto’”ti.",
  "sn40.9:6.1": "Navamaṃ."
}