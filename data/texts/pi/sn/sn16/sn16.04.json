{
  "_markup_path": "markup/sn/sn16/sn16.04.html",
  "_alt_strings": [
    "en/sujato/sn/sn16/sn16.04.json"
  ],
  "sn16.4:1.1": "Saṃyutta Nikāya 16",
  "sn16.4:2.1": "1. Kassapavagga",
  "sn16.4:3.1": "<span class=\\\"var\\\" title=\\\"kulūpagasuttaṃ (bj)\\\" id=\\\"note218\\\">4. Kulūpakasutta</span>",
  "sn16.4:4.1": "Sāvatthiyaṃ viharati.",
  "sn16.4:4.2": "“Taṃ kiṃ maññatha, bhikkhave, kathaṃrūpo bhikkhu arahati <span class=\\\"var\\\" title=\\\"kulūpago (bj)\\\" id=\\\"note219\\\">kulūpako</span> hotuṃ, kathaṃrūpo bhikkhu na arahati kulūpako hotun”ti?",
  "sn16.4:4.3": "Bhagavaṃmūlakā no, bhante, dhammā … pe …",
  "sn16.4:4.4": "bhagavā etadavoca:",
  "sn16.4:5.1": "“Yo hi koci, bhikkhave, bhikkhu evaṃcitto kulāni upasaṅkamati:",
  "sn16.4:5.2": "‘dentuyeva me, mā nādaṃsu;",
  "sn16.4:5.3": "bahukaññeva me dentu, mā thokaṃ;",
  "sn16.4:5.4": "paṇītaññeva me dentu, mā lūkhaṃ;",
  "sn16.4:5.5": "sīghaññeva me dentu, mā dandhaṃ;",
  "sn16.4:5.6": "sakkaccaññeva me dentu, mā asakkaccan’ti.",
  "sn16.4:5.7": "Tassa ce, bhikkhave, bhikkhuno evaṃcittassa kulāni upasaṅkamato na denti, tena bhikkhu sandīyati;",
  "sn16.4:5.8": "so tatonidānaṃ dukkhaṃ domanassaṃ paṭisaṃvedayati.",
  "sn16.4:5.9": "Thokaṃ denti, no bahukaṃ … pe …",
  "sn16.4:5.10": "lūkhaṃ denti, no paṇītaṃ …",
  "sn16.4:5.11": "dandhaṃ denti, no sīghaṃ, tena bhikkhu sandīyati;",
  "sn16.4:5.12": "so tatonidānaṃ dukkhaṃ domanassaṃ paṭisaṃvedayati.",
  "sn16.4:5.13": "Asakkaccaṃ denti, no sakkaccaṃ;",
  "sn16.4:5.14": "tena bhikkhu sandīyati;",
  "sn16.4:5.15": "so tatonidānaṃ dukkhaṃ domanassaṃ paṭisaṃvedayati.",
  "sn16.4:5.16": "Evarūpo kho, bhikkhave, bhikkhu na arahati kulūpako hotuṃ.",
  "sn16.4:6.1": "Yo ca kho, bhikkhave, bhikkhu evaṃcitto kulāni upasaṅkamati:",
  "sn16.4:6.2": "‘taṃ kutettha labbhā parakulesu—",
  "sn16.4:6.3": "dentuyeva me, mā nādaṃsu;",
  "sn16.4:6.4": "bahukaññeva me dentu, mā thokaṃ;",
  "sn16.4:6.5": "paṇītaññeva me dentu, mā lūkhaṃ;",
  "sn16.4:6.6": "sīghaññeva me dentu, mā dandhaṃ;",
  "sn16.4:6.7": "sakkaccaññeva me dentu, mā asakkaccan’ti.",
  "sn16.4:6.8": "Tassa ce, bhikkhave, bhikkhuno evaṃcittassa kulāni upasaṅkamato na denti;",
  "sn16.4:6.9": "tena bhikkhu na sandīyati;",
  "sn16.4:6.10": "so na tatonidānaṃ dukkhaṃ domanassaṃ paṭisaṃvedayati.",
  "sn16.4:6.11": "Thokaṃ denti, no bahukaṃ;",
  "sn16.4:6.12": "tena bhikkhu na sandīyati;",
  "sn16.4:6.13": "so na tatonidānaṃ dukkhaṃ domanassaṃ paṭisaṃvedayati.",
  "sn16.4:6.14": "Lūkhaṃ denti, no paṇītaṃ;",
  "sn16.4:6.15": "tena bhikkhu na sandīyati;",
  "sn16.4:6.16": "so na tatonidānaṃ dukkhaṃ domanassaṃ paṭisaṃvedayati.",
  "sn16.4:6.17": "Dandhaṃ denti, no sīghaṃ;",
  "sn16.4:6.18": "tena bhikkhu na sandīyati;",
  "sn16.4:6.19": "so na tatonidānaṃ dukkhaṃ domanassaṃ paṭisaṃvedayati.",
  "sn16.4:6.20": "Asakkaccaṃ denti, no sakkaccaṃ;",
  "sn16.4:6.21": "tena bhikkhu na sandīyati;",
  "sn16.4:6.22": "so na tatonidānaṃ dukkhaṃ domanassaṃ paṭisaṃvedayati.",
  "sn16.4:6.23": "Evarūpo kho, bhikkhave, bhikkhu arahati kulūpako hotuṃ.",
  "sn16.4:7.1": "Kassapo, bhikkhave, evaṃcitto kulāni upasaṅkamati:",
  "sn16.4:7.2": "‘taṃ kutettha labbhā parakulesu—",
  "sn16.4:7.3": "dentuyeva me, mā nādaṃsu;",
  "sn16.4:7.4": "bahukaññeva me dentu, mā thokaṃ;",
  "sn16.4:7.5": "paṇītaññeva me dentu, mā lūkhaṃ;",
  "sn16.4:7.6": "sīghaññeva me dentu, mā dandhaṃ;",
  "sn16.4:7.7": "sakkaccaññeva me dentu, mā asakkaccan’ti.",
  "sn16.4:7.8": "Tassa ce, bhikkhave, kassapassa evaṃcittassa kulāni upasaṅkamato na denti;",
  "sn16.4:7.9": "tena kassapo na sandīyati;",
  "sn16.4:7.10": "so na tatonidānaṃ dukkhaṃ domanassaṃ paṭisaṃvedayati.",
  "sn16.4:7.11": "Thokaṃ denti, no bahukaṃ;",
  "sn16.4:7.12": "tena kassapo na sandīyati;",
  "sn16.4:7.13": "so na tatonidānaṃ dukkhaṃ domanassaṃ paṭisaṃvedayati.",
  "sn16.4:7.14": "Lūkhaṃ denti, no paṇītaṃ;",
  "sn16.4:7.15": "tena kassapo na sandīyati;",
  "sn16.4:7.16": "so na tatonidānaṃ dukkhaṃ domanassaṃ paṭisaṃvedayati.",
  "sn16.4:7.17": "Dandhaṃ denti, no sīghaṃ;",
  "sn16.4:7.18": "tena kassapo na sandīyati;",
  "sn16.4:7.19": "so na tatonidānaṃ dukkhaṃ domanassaṃ paṭisaṃvedayati.",
  "sn16.4:7.20": "Asakkaccaṃ denti, no sakkaccaṃ;",
  "sn16.4:7.21": "tena kassapo na sandīyati;",
  "sn16.4:7.22": "so na tatonidānaṃ dukkhaṃ domanassaṃ paṭisaṃvedayati.",
  "sn16.4:7.23": "Kassapena vā hi vo, bhikkhave, ovadissāmi yo vā panassa kassapasadiso.",
  "sn16.4:7.24": "Ovaditehi ca pana vo tathattāya paṭipajjitabban”ti.",
  "sn16.4:8.1": "Catutthaṃ."
}