{
  "_markup_path": "markup/sn/sn22/sn22.060.html",
  "_alt_strings": [
    "en/sujato/sn/sn22/sn22.060.json"
  ],
  "sn22.60:1.1": "Saṃyutta Nikāya 22",
  "sn22.60:2.1": "6. Upayavagga",
  "sn22.60:3.1": "60. Mahālisutta",
  "sn22.60:4.1": "<span class=\\\"evam\\\">Evaṃ me sutaṃ—​</span>",
  "sn22.60:4.2": "ekaṃ samayaṃ bhagavā vesāliyaṃ viharati mahāvane kūṭāgārasālāyaṃ.",
  "sn22.60:4.3": "Atha kho mahāli licchavi yena bhagavā tenupasaṅkami … pe …",
  "sn22.60:4.4": "ekamantaṃ nisinno kho mahāli licchavi bhagavantaṃ etadavoca:",
  "sn22.60:5.1": "“Pūraṇo, bhante, kassapo evamāha:",
  "sn22.60:5.2": "‘natthi hetu natthi paccayo sattānaṃ saṅkilesāya;",
  "sn22.60:5.3": "ahetū appaccayā sattā saṅkilissanti.",
  "sn22.60:5.4": "Natthi hetu natthi paccayo sattānaṃ visuddhiyā;",
  "sn22.60:5.5": "ahetū appaccayā sattā visujjhantī’ti.",
  "sn22.60:5.6": "Idha bhagavā kimāhā”ti?",
  "sn22.60:6.1": "“Atthi, mahāli, hetu atthi paccayo sattānaṃ saṅkilesāya;",
  "sn22.60:6.2": "sahetū sappaccayā sattā saṅkilissanti.",
  "sn22.60:6.3": "Atthi, mahāli, hetu, atthi paccayo sattānaṃ visuddhiyā;",
  "sn22.60:6.4": "sahetū sappaccayā sattā visujjhantī”ti.",
  "sn22.60:7.1": "“Katamo pana, bhante, hetu katamo paccayo sattānaṃ saṅkilesāya;",
  "sn22.60:7.2": "kathaṃ sahetū sappaccayā sattā saṅkilissantī”ti?",
  "sn22.60:8.1": "“Rūpañca hidaṃ, mahāli, ekantadukkhaṃ abhavissa dukkhānupatitaṃ dukkhāvakkantaṃ anavakkantaṃ sukhena, nayidaṃ sattā rūpasmiṃ sārajjeyyuṃ.",
  "sn22.60:8.2": "Yasmā ca kho, mahāli, rūpaṃ sukhaṃ sukhānupatitaṃ sukhāvakkantaṃ anavakkantaṃ dukkhena, tasmā sattā rūpasmiṃ sārajjanti;",
  "sn22.60:8.3": "sārāgā saṃyujjanti;",
  "sn22.60:8.4": "saṃyogā saṅkilissanti.",
  "sn22.60:8.5": "Ayaṃ kho, mahāli, hetu, ayaṃ paccayo sattānaṃ saṅkilesāya;",
  "sn22.60:8.6": "evaṃ sahetū sappaccayā sattā saṅkilissanti.",
  "sn22.60:9.1": "Vedanā ca hidaṃ, mahāli, ekantadukkhā abhavissa dukkhānupatitā dukkhāvakkantā anavakkantā sukhena, nayidaṃ sattā vedanāya sārajjeyyuṃ.",
  "sn22.60:9.2": "Yasmā ca kho, mahāli, vedanā sukhā sukhānupatitā sukhāvakkantā anavakkantā dukkhena, tasmā sattā vedanāya sārajjanti;",
  "sn22.60:9.3": "sārāgā saṃyujjanti;",
  "sn22.60:9.4": "saṃyogā saṅkilissanti.",
  "sn22.60:9.5": "Ayampi kho, mahāli, hetu, ayaṃ paccayo sattānaṃ saṅkilesāya.",
  "sn22.60:9.6": "Evampi sahetū sappaccayā sattā saṅkilissanti.",
  "sn22.60:10.1": "Saññā ca hidaṃ, mahāli … pe …",
  "sn22.60:10.2": "saṅkhārā ca hidaṃ, mahāli, ekantadukkhā abhavissaṃsu dukkhānupatitā dukkhāvakkantā anavakkantā sukhena, nayidaṃ sattā saṅkhāresu sārajjeyyuṃ.",
  "sn22.60:10.3": "Yasmā ca kho, mahāli, saṅkhārā sukhā sukhānupatitā sukhāvakkantā anavakkantā dukkhena, tasmā sattā saṅkhāresu sārajjanti;",
  "sn22.60:10.4": "sārāgā saṃyujjanti;",
  "sn22.60:10.5": "saṃyogā saṅkilissanti.",
  "sn22.60:10.6": "Ayampi kho, mahāli, hetu, ayaṃ paccayo sattānaṃ saṅkilesāya.",
  "sn22.60:10.7": "Evampi sahetū sappaccayā sattā saṅkilissanti.",
  "sn22.60:11.1": "Viññāṇañca hidaṃ, mahāli, ekantadukkhaṃ abhavissa dukkhānupatitaṃ dukkhāvakkantaṃ anavakkantaṃ sukhena, nayidaṃ sattā viññāṇasmiṃ sārajjeyyuṃ.",
  "sn22.60:11.2": "Yasmā ca kho, mahāli, viññāṇaṃ sukhaṃ sukhānupatitaṃ sukhāvakkantaṃ anavakkantaṃ dukkhena, tasmā sattā viññāṇasmiṃ sārajjanti;",
  "sn22.60:11.3": "sārāgā saṃyujjanti;",
  "sn22.60:11.4": "saṃyogā saṅkilissanti.",
  "sn22.60:11.5": "Ayampi kho, mahāli, hetu ayaṃ paccayo sattānaṃ saṅkilesāya.",
  "sn22.60:11.6": "Evampi sahetū sappaccayā sattā saṅkilissantī”ti.",
  "sn22.60:12.1": "“Katamo pana, bhante, hetu katamo paccayo sattānaṃ visuddhiyā;",
  "sn22.60:12.2": "kathaṃ sahetū sappaccayā sattā visujjhantī”ti?",
  "sn22.60:12.3": "“Rūpañca hidaṃ, mahāli, ekantasukhaṃ abhavissa sukhānupatitaṃ sukhāvakkantaṃ anavakkantaṃ dukkhena, nayidaṃ sattā rūpasmiṃ nibbindeyyuṃ.",
  "sn22.60:12.4": "Yasmā ca kho, mahāli, rūpaṃ dukkhaṃ dukkhānupatitaṃ dukkhāvakkantaṃ anavakkantaṃ sukhena, tasmā sattā rūpasmiṃ nibbindanti;",
  "sn22.60:12.5": "nibbindaṃ virajjanti;",
  "sn22.60:12.6": "virāgā visujjhanti.",
  "sn22.60:12.7": "Ayaṃ kho, mahāli, hetu, ayaṃ paccayo, sattānaṃ visuddhiyā.",
  "sn22.60:12.8": "Evaṃ sahetū sappaccayā sattā visujjhanti.",
  "sn22.60:13.1": "Vedanā ca hidaṃ, mahāli, ekantasukhā abhavissa … pe …",
  "sn22.60:13.2": "saññā ca hidaṃ, mahāli … pe …",
  "sn22.60:13.3": "saṅkhārā ca hidaṃ, mahāli, ekantasukhā abhavissaṃsu … pe …",
  "sn22.60:13.4": "viññāṇañca hidaṃ, mahāli, ekantasukhaṃ abhavissa sukhānupatitaṃ sukhāvakkantaṃ anavakkantaṃ dukkhena, nayidaṃ sattā viññāṇasmiṃ nibbindeyyuṃ.",
  "sn22.60:13.5": "Yasmā ca kho, mahāli, viññāṇaṃ dukkhaṃ dukkhānupatitaṃ dukkhāvakkantaṃ anavakkantaṃ sukhena, tasmā sattā viññāṇasmiṃ nibbindanti;",
  "sn22.60:13.6": "nibbindaṃ virajjanti;",
  "sn22.60:13.7": "virāgā visujjhanti.",
  "sn22.60:13.8": "Ayaṃ kho, mahāli, hetu, ayaṃ paccayo, sattānaṃ visuddhiyā.",
  "sn22.60:13.9": "Evampi sahetū sappaccayā sattā visujjhantī”ti.",
  "sn22.60:14.1": "Aṭṭhamaṃ."
}