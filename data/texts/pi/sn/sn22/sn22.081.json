{
  "_markup_path": "markup/sn/sn22/sn22.081.html",
  "_alt_strings": [
    "en/sujato/sn/sn22/sn22.081.json"
  ],
  "sn22.81:1.1": "Saṃyutta Nikāya 22",
  "sn22.81:2.1": "8. Khajjanīyavagga",
  "sn22.81:3.1": "<span class=\\\"var\\\" title=\\\"pārileyyakasuttaṃ (bj) | pārileyya (pts1)\\\" id=\\\"note126\\\">81. Pālileyyasutta</span>",
  "sn22.81:4.1": "Ekaṃ samayaṃ bhagavā kosambiyaṃ viharati ghositārāme.",
  "sn22.81:4.2": "Atha kho bhagavā pubbaṇhasamayaṃ nivāsetvā pattacīvaramādāya kosambiṃ piṇḍāya pāvisi.",
  "sn22.81:4.3": "Kosambiyaṃ piṇḍāya caritvā pacchābhattaṃ piṇḍapātapaṭikkanto sāmaṃ senāsanaṃ saṃsāmetvā pattacīvaramādāya anāmantetvā upaṭṭhāke anapaloketvā bhikkhusaṃghaṃ eko adutiyo cārikaṃ pakkāmi.",
  "sn22.81:5.1": "Atha kho aññataro bhikkhu acirapakkantassa bhagavato yenāyasmā ānando tenupasaṅkami;",
  "sn22.81:5.2": "upasaṅkamitvā āyasmantaṃ ānandaṃ etadavoca:",
  "sn22.81:5.3": "“esāvuso ānanda, bhagavā sāmaṃ senāsanaṃ saṃsāmetvā pattacīvaramādāya anāmantetvā upaṭṭhāke anapaloketvā bhikkhusaṅghaṃ eko adutiyo cārikaṃ pakkanto”ti.",
  "sn22.81:5.4": "“Yasmiṃ, āvuso, samaye bhagavā sāmaṃ senāsanaṃ saṃsāmetvā pattacīvaramādāya anāmantetvā upaṭṭhāke anapaloketvā bhikkhusaṅghaṃ eko adutiyo cārikaṃ pakkamati, ekova bhagavā tasmiṃ samaye viharitukāmo hoti;",
  "sn22.81:5.5": "na bhagavā tasmiṃ samaye kenaci anubandhitabbo hotī”ti.",
  "sn22.81:6.1": "Atha kho bhagavā anupubbena cārikaṃ caramāno yena <span class=\\\"var\\\" title=\\\"pārileyyakaṃ (bj, pts1)\\\" id=\\\"note127\\\">pālileyyakaṃ</span> tadavasari.",
  "sn22.81:6.2": "Tatra sudaṃ bhagavā pālileyyake viharati bhaddasālamūle.",
  "sn22.81:6.3": "Atha kho sambahulā bhikkhū yenāyasmā ānando tenupasaṅkamiṃsu;",
  "sn22.81:6.4": "upasaṅkamitvā āyasmatā ānandena saddhiṃ sammodiṃsu.",
  "sn22.81:6.5": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.",
  "sn22.81:6.6": "Ekamantaṃ nisinnā kho te bhikkhū āyasmantaṃ ānandaṃ etadavocuṃ:",
  "sn22.81:6.7": "“cirassutā kho no, āvuso ānanda, bhagavato sammukhā dhammī kathā;",
  "sn22.81:6.8": "icchāma mayaṃ, āvuso ānanda, bhagavato sammukhā dhammiṃ kathaṃ sotun”ti.",
  "sn22.81:7.1": "Atha kho āyasmā ānando tehi bhikkhūhi saddhiṃ yena pālileyyakaṃ bhaddasālamūlaṃ yena bhagavā tenupasaṅkami;",
  "sn22.81:7.2": "upasaṅkamitvā bhagavantaṃ abhivādetvā ekamantaṃ nisīdi.",
  "sn22.81:7.3": "Ekamantaṃ nisinne kho te bhikkhū bhagavā dhammiyā kathāya sandassesi samādapesi samuttejesi sampahaṃsesi.",
  "sn22.81:7.4": "Tena kho pana samayena aññatarassa bhikkhuno evaṃ cetaso parivitakko udapādi:",
  "sn22.81:7.5": "“kathaṃ nu kho jānato kathaṃ passato anantarā āsavānaṃ khayo hotī”ti?",
  "sn22.81:7.6": "Atha kho bhagavā tassa bhikkhuno cetasā cetoparivitakkamaññāya bhikkhū āmantesi:",
  "sn22.81:7.7": "“vicayaso desito, bhikkhave, mayā dhammo;",
  "sn22.81:7.8": "vicayaso desitā cattāro satipaṭṭhānā;",
  "sn22.81:7.9": "vicayaso desitā cattāro sammappadhānā;",
  "sn22.81:7.10": "vicayaso desitā cattāro iddhipādā;",
  "sn22.81:7.11": "vicayaso desitāni pañcindriyāni;",
  "sn22.81:7.12": "vicayaso desitāni pañca balāni;",
  "sn22.81:7.13": "vicayaso desitā sattabojjhaṅgā;",
  "sn22.81:7.14": "vicayaso desito ariyo aṭṭhaṅgiko maggo.",
  "sn22.81:7.15": "Evaṃ vicayaso desito, bhikkhave, mayā dhammo.",
  "sn22.81:7.16": "Evaṃ vicayaso desite kho, bhikkhave, mayā dhamme atha ca panidhekaccassa bhikkhuno evaṃ cetaso parivitakko udapādi:",
  "sn22.81:7.17": "‘kathaṃ nu kho jānato kathaṃ passato anantarā āsavānaṃ khayo hotī’ti?",
  "sn22.81:8.1": "Kathañca, bhikkhave, jānato kathaṃ passato anantarā āsavānaṃ khayo hoti?",
  "sn22.81:8.2": "Idha bhikkhave, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto rūpaṃ attato samanupassati.",
  "sn22.81:8.3": "Yā kho pana sā, bhikkhave, samanupassanā saṅkhāro so.",
  "sn22.81:8.4": "So pana saṅkhāro kiṃnidāno kiṃsamudayo kiṃjātiko kiṃpabhavo?",
  "sn22.81:8.5": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā;",
  "sn22.81:8.6": "tatojo so saṅkhāro.",
  "sn22.81:8.7": "Iti kho, bhikkhave, sopi saṅkhāro anicco saṅkhato paṭiccasamuppanno.",
  "sn22.81:8.8": "Sāpi taṇhā aniccā saṅkhatā paṭiccasamuppannā.",
  "sn22.81:8.9": "Sāpi vedanā, sopi phasso anicco saṅkhato paṭiccasamuppanno.",
  "sn22.81:8.10": "Sāpi avijjā aniccā saṅkhatā paṭiccasamuppannā.",
  "sn22.81:8.11": "Evampi kho, bhikkhave, jānato evaṃ passato anantarā āsavānaṃ khayo hoti.",
  "sn22.81:9.1": "Na heva kho rūpaṃ attato samanupassati;",
  "sn22.81:9.2": "api ca kho rūpavantaṃ attānaṃ samanupassati.",
  "sn22.81:9.3": "Yā kho pana sā, bhikkhave, samanupassanā saṅkhāro so.",
  "sn22.81:9.4": "So pana saṅkhāro kiṃnidāno kiṃsamudayo kiṃjātiko kiṃpabhavo?",
  "sn22.81:9.5": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā;",
  "sn22.81:9.6": "tatojo so saṅkhāro.",
  "sn22.81:9.7": "Iti kho, bhikkhave, sopi saṅkhāro anicco saṅkhato paṭiccasamuppanno.",
  "sn22.81:9.8": "Sāpi taṇhā …",
  "sn22.81:9.9": "sāpi vedanā …",
  "sn22.81:9.10": "sopi phasso …",
  "sn22.81:9.11": "sāpi avijjā aniccā saṅkhatā paṭiccasamuppannā.",
  "sn22.81:9.12": "Evampi kho, bhikkhave, jānato evaṃ passato anantarā āsavānaṃ khayo hoti.",
  "sn22.81:10.1": "Na heva kho rūpaṃ attato samanupassati, na rūpavantaṃ attānaṃ samanupassati;",
  "sn22.81:10.2": "api ca kho attani rūpaṃ samanupassati.",
  "sn22.81:10.3": "Yā kho pana sā, bhikkhave, samanupassanā saṅkhāro so.",
  "sn22.81:10.4": "So pana saṅkhāro kiṃnidāno kiṃsamudayo kiṃjātiko kiṃpabhavo?",
  "sn22.81:10.5": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā;",
  "sn22.81:10.6": "tatojo so saṅkhāro.",
  "sn22.81:10.7": "Iti kho, bhikkhave, sopi saṅkhāro anicco saṅkhato paṭiccasamuppanno.",
  "sn22.81:10.8": "Sāpi taṇhā …",
  "sn22.81:10.9": "sāpi vedanā …",
  "sn22.81:10.10": "sopi phasso …",
  "sn22.81:10.11": "sāpi avijjā aniccā saṅkhatā paṭiccasamuppannā.",
  "sn22.81:10.12": "Evampi kho, bhikkhave, jānato evaṃ passato anantarā āsavānaṃ khayo hoti.",
  "sn22.81:11.1": "Na heva kho rūpaṃ attato samanupassati, na rūpavantaṃ attānaṃ samanupassati, na attani rūpaṃ samanupassati;",
  "sn22.81:11.2": "api ca kho rūpasmiṃ attānaṃ samanupassati.",
  "sn22.81:11.3": "Yā kho pana sā, bhikkhave, samanupassanā saṅkhāro so.",
  "sn22.81:11.4": "So pana saṅkhāro kiṃnidāno kiṃsamudayo kiṃjātiko kiṃpabhavo?",
  "sn22.81:11.5": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā;",
  "sn22.81:11.6": "tatojo so saṅkhāro.",
  "sn22.81:11.7": "Iti kho, bhikkhave, sopi saṅkhāro anicco saṅkhato paṭiccasamuppanno.",
  "sn22.81:11.8": "Sāpi taṇhā …",
  "sn22.81:11.9": "sāpi vedanā …",
  "sn22.81:11.10": "sopi phasso …",
  "sn22.81:11.11": "sāpi avijjā aniccā saṅkhatā paṭiccasamuppannā.",
  "sn22.81:11.12": "Evampi kho, bhikkhave, jānato … pe …",
  "sn22.81:11.13": "āsavānaṃ khayo hoti.",
  "sn22.81:12.1": "Na heva kho rūpaṃ attato samanupassati, na rūpavantaṃ attānaṃ, na attani rūpaṃ, na rūpasmiṃ attānaṃ samanupassati;",
  "sn22.81:12.2": "api ca kho vedanaṃ attato samanupassati, api ca kho vedanāvantaṃ attānaṃ samanupassati, api ca kho attani vedanaṃ samanupassati, api ca kho vedanāya attānaṃ samanupassati;",
  "sn22.81:12.3": "api ca kho saññaṃ …",
  "sn22.81:12.4": "api ca kho saṅkhāre attato samanupassati, api ca kho saṅkhāravantaṃ attānaṃ samanupassati, api ca kho attani saṅkhāre samanupassati, api ca kho saṅkhāresu attānaṃ samanupassati;",
  "sn22.81:12.5": "api ca kho viññāṇaṃ attato samanupassati, api ca kho viññāṇavantaṃ attānaṃ, api ca kho attani viññāṇaṃ, api ca kho viññāṇasmiṃ attānaṃ samanupassati.",
  "sn22.81:12.6": "Yā kho pana sā, bhikkhave, samanupassanā saṅkhāro so.",
  "sn22.81:12.7": "So pana saṅkhāro kiṃnidāno … pe …",
  "sn22.81:12.8": "kiṃpabhavo?",
  "sn22.81:12.9": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā;",
  "sn22.81:12.10": "tatojo so saṅkhāro.",
  "sn22.81:12.11": "Iti kho, bhikkhave, sopi saṅkhāro anicco saṅkhato paṭiccasamuppanno.",
  "sn22.81:12.12": "Sāpi taṇhā …",
  "sn22.81:12.13": "sāpi vedanā …",
  "sn22.81:12.14": "sopi phasso …",
  "sn22.81:12.15": "sāpi avijjā aniccā saṅkhatā paṭiccasamuppannā.",
  "sn22.81:12.16": "Evaṃ kho, bhikkhave, jānato evaṃ passato anantarā āsavānaṃ khayo hoti.",
  "sn22.81:13.1": "Na heva kho rūpaṃ attato samanupassati, na vedanaṃ attato samanupassati, na saññaṃ …",
  "sn22.81:13.2": "na saṅkhāre …",
  "sn22.81:13.3": "na viññāṇaṃ attato samanupassati;",
  "sn22.81:13.4": "api ca kho evaṃdiṭṭhi hoti:",
  "sn22.81:13.5": "‘so attā so loko, so pecca bhavissāmi nicco dhuvo sassato avipariṇāmadhammo’ti.",
  "sn22.81:13.6": "Yā kho pana sā, bhikkhave, sassatadiṭṭhi saṅkhāro so.",
  "sn22.81:13.7": "So pana saṅkhāro kiṃnidāno … pe …",
  "sn22.81:13.8": "evampi kho, bhikkhave, jānato evaṃ passato anantarā āsavānaṃ khayo hoti.",
  "sn22.81:14.1": "Na heva kho rūpaṃ attato samanupassati, na vedanaṃ …",
  "sn22.81:14.2": "na saññaṃ …",
  "sn22.81:14.3": "na saṅkhāre …",
  "sn22.81:14.4": "na viññāṇaṃ attato samanupassati;",
  "sn22.81:14.5": "nāpi evaṃdiṭṭhi hoti:",
  "sn22.81:14.6": "‘so attā so loko, so pecca bhavissāmi nicco dhuvo sassato avipariṇāmadhammo’ti.",
  "sn22.81:14.7": "Api ca kho evaṃdiṭṭhi hoti:",
  "sn22.81:14.8": "‘no cassaṃ no ca me siyā nābhavissaṃ na me bhavissatī’ti.",
  "sn22.81:14.9": "Yā kho pana sā, bhikkhave, ucchedadiṭṭhi saṅkhāro so.",
  "sn22.81:14.10": "So pana saṅkhāro kiṃnidāno kiṃsamudayo kiṃjātiko kiṃpabhavo?",
  "sn22.81:14.11": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā;",
  "sn22.81:14.12": "tatojo so saṅkhāro.",
  "sn22.81:14.13": "Iti kho, bhikkhave, sopi saṅkhāro anicco … pe …",
  "sn22.81:14.14": "evampi kho, bhikkhave, jānato evaṃ passato anantarā āsavānaṃ khayo hoti.",
  "sn22.81:15.1": "Na heva kho rūpaṃ attato samanupassati, na vedanaṃ …",
  "sn22.81:15.2": "na saññaṃ …",
  "sn22.81:15.3": "na saṅkhāre …",
  "sn22.81:15.4": "na viññāṇaṃ attato samanupassati … pe …",
  "sn22.81:15.5": "na viññāṇasmiṃ attato samanupassati, nāpi evaṃdiṭṭhi hoti:",
  "sn22.81:15.6": "‘so attā so loko, so pecca bhavissāmi nicco dhuvo sassato avipariṇāmadhammo’ti;",
  "sn22.81:15.7": "nāpi evaṃdiṭṭhi hoti:",
  "sn22.81:15.8": "‘no cassaṃ no ca me siyā nābhavissaṃ na me bhavissatī’ti;",
  "sn22.81:15.9": "api ca kho kaṅkhī hoti vicikicchī aniṭṭhaṅgato saddhamme.",
  "sn22.81:15.10": "Yā kho pana sā, bhikkhave, kaṅkhitā vicikicchitā aniṭṭhaṅgatatā saddhamme saṅkhāro so.",
  "sn22.81:15.11": "So pana saṅkhāro kiṃnidāno kiṃsamudayo kiṃjātiko kiṃpabhavo?",
  "sn22.81:15.12": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā;",
  "sn22.81:15.13": "tatojo so saṅkhāro.",
  "sn22.81:15.14": "Iti kho, bhikkhave, sopi saṅkhāro anicco saṅkhato paṭiccasamuppanno.",
  "sn22.81:15.15": "Sāpi taṇhā aniccā saṅkhatā paṭiccasamuppannā.",
  "sn22.81:15.16": "Sāpi vedanā aniccā saṅkhatā paṭiccasamuppannā.",
  "sn22.81:15.17": "Sopi phasso anicco saṅkhato paṭiccasamuppanno.",
  "sn22.81:15.18": "Sāpi avijjā aniccā saṅkhatā paṭiccasamuppannā.",
  "sn22.81:15.19": "Evaṃ kho, bhikkhave, jānato evaṃ passato anantarā āsavānaṃ khayo hotī”ti.",
  "sn22.81:16.1": "Navamaṃ."
}