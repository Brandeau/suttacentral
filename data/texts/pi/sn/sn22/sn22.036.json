{
  "_markup_path": "markup/sn/sn22/sn22.036.html",
  "_alt_strings": [
    "en/sujato/sn/sn22/sn22.036.json"
  ],
  "sn22.36:1.1": "Saṃyutta Nikāya 22",
  "sn22.36:2.1": "4. Natumhākavagga",
  "sn22.36:3.1": "<span class=\\\"var\\\" title=\\\"dutiyabhikkhusuttaṃ (bj) | bhikkhu 2 (pts1)\\\" id=\\\"note65\\\">36. Dutiyaaññatarabhikkhusutta</span>",
  "sn22.36:4.1": "Sāvatthinidānaṃ.",
  "sn22.36:4.2": "Atha kho aññataro bhikkhu yena bhagavā … pe …",
  "sn22.36:4.3": "ekamantaṃ nisinno kho so bhikkhu bhagavantaṃ etadavoca:",
  "sn22.36:4.4": "“sādhu me, bhante, bhagavā saṃkhittena dhammaṃ desetu yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti.",
  "sn22.36:4.5": "“Yaṃ kho, bhikkhu, anuseti taṃ anumīyati;",
  "sn22.36:4.6": "yaṃ anumīyati tena saṅkhaṃ gacchati.",
  "sn22.36:4.7": "Yaṃ nānuseti na taṃ anumīyati;",
  "sn22.36:4.8": "yaṃ nānumīyati na tena saṅkhaṃ gacchatī”ti.",
  "sn22.36:4.9": "“Aññātaṃ, bhagavā, aññātaṃ, sugatā”ti.",
  "sn22.36:5.1": "“Yathā kathaṃ pana tvaṃ, bhikkhu, mayā saṅkhittena bhāsitassa vitthārena atthaṃ ājānāsī”ti?",
  "sn22.36:5.2": "“Rūpañce, bhante, anuseti taṃ anumīyati;",
  "sn22.36:5.3": "yaṃ anumīyati tena saṅkhaṃ gacchati.",
  "sn22.36:5.4": "Vedanañce anuseti …",
  "sn22.36:5.5": "saññañce anuseti …",
  "sn22.36:5.6": "saṅkhāre ce anuseti …",
  "sn22.36:5.7": "viññāṇañce anuseti taṃ anumīyati;",
  "sn22.36:5.8": "yaṃ anumīyati tena saṅkhaṃ gacchati.",
  "sn22.36:5.9": "Rūpañce, bhante, nānuseti na taṃ anumīyati;",
  "sn22.36:5.10": "yaṃ nānumīyati na tena saṅkhaṃ gacchati.",
  "sn22.36:5.11": "Vedanañce nānuseti …",
  "sn22.36:5.12": "saññañce nānuseti …",
  "sn22.36:5.13": "saṅkhāre ce nānuseti …",
  "sn22.36:5.14": "viññāṇañce nānuseti na taṃ anumīyati;",
  "sn22.36:5.15": "yaṃ nānumīyati na tena saṅkhaṃ gacchati.",
  "sn22.36:5.16": "Imassa khvāhaṃ, bhante, bhagavatā saṅkhittena bhāsitassa evaṃ vitthārena atthaṃ ājānāmī”ti.",
  "sn22.36:6.1": "“Sādhu sādhu, bhikkhu.",
  "sn22.36:6.2": "Sādhu kho tvaṃ, bhikkhu, mayā saṅkhittena bhāsitassa vitthārena atthaṃ ājānāsi.",
  "sn22.36:6.3": "Rūpañce, bhikkhu, anuseti taṃ anumīyati;",
  "sn22.36:6.4": "yaṃ anumīyati tena saṅkhaṃ gacchati.",
  "sn22.36:6.5": "Vedanañce, bhikkhu …",
  "sn22.36:6.6": "saññañce, bhikkhu …",
  "sn22.36:6.7": "saṅkhāre ce, bhikkhu …",
  "sn22.36:6.8": "viññāṇañce, bhikkhu, anuseti taṃ anumīyati;",
  "sn22.36:6.9": "yaṃ anumīyati tena saṅkhaṃ gacchati.",
  "sn22.36:6.10": "Rūpañce, bhikkhu, nānuseti na taṃ anumīyati;",
  "sn22.36:6.11": "yaṃ nānumīyati na tena saṅkhaṃ gacchati.",
  "sn22.36:6.12": "Vedanañce nānuseti …",
  "sn22.36:6.13": "saññañce nānuseti …",
  "sn22.36:6.14": "saṅkhāre ce nānuseti …",
  "sn22.36:6.15": "viññāṇañce nānuseti na taṃ anumīyati;",
  "sn22.36:6.16": "yaṃ nānumīyati na tena saṅkhaṃ gacchati.",
  "sn22.36:6.17": "Imassa kho, bhikkhu, mayā saṅkhittena bhāsitassa evaṃ vitthārena attho daṭṭhabbo”ti … pe …",
  "sn22.36:6.18": "aññataro ca pana so bhikkhu arahataṃ ahosīti.",
  "sn22.36:7.1": "Catutthaṃ."
}