{
  "_markup_path": "markup/sn/sn22/sn22.059.html",
  "_alt_strings": [
    "en/sujato/sn/sn22/sn22.059.json"
  ],
  "sn22.59:1.1": "Saṃyutta Nikāya 22",
  "sn22.59:2.1": "<span class=\\\"var\\\" title=\\\"pañcavaggiyasuttaṃ (bj) | pañca (pts1)\\\" id=\\\"note97\\\">6. Upayavagga</span>",
  "sn22.59:3.1": "59. Anattalakkhaṇasutta",
  "sn22.59:4.1": "Ekaṃ samayaṃ bhagavā bārāṇasiyaṃ viharati isipatane migadāye.",
  "sn22.59:4.2": "Tatra kho bhagavā pañcavaggiye bhikkhū āmantesi:",
  "sn22.59:4.3": "“bhikkhavo”ti.",
  "sn22.59:4.4": "“Bhadante”ti te bhikkhū bhagavato paccassosuṃ.",
  "sn22.59:4.5": "Bhagavā etadavoca:",
  "sn22.59:5.1": "<span class=\\\"cross\\\" title=\\\"^pi-tv-kd1#88 [Mahākhandhaka/ Pañcavaggiyakathā] | ^cnd5#768 [Pucchāniddesa/ Mogharājamāṇavapucchāniddesa]\\\" id=\\\"note98\\\">*</span> <a class=\\\"sc\\\" id=\\\"2\\\"></a>“Rūpaṃ, bhikkhave, anattā.",
  "sn22.59:5.2": "Rūpañca hidaṃ, bhikkhave, attā abhavissa, nayidaṃ rūpaṃ ābādhāya saṃvatteyya, labbhetha ca rūpe:",
  "sn22.59:5.3": "‘evaṃ me rūpaṃ hotu, evaṃ me rūpaṃ mā ahosī’ti.",
  "sn22.59:5.4": "Yasmā ca kho, bhikkhave, rūpaṃ anattā, tasmā rūpaṃ ābādhāya saṃvattati, na ca labbhati rūpe:",
  "sn22.59:5.5": "‘evaṃ me rūpaṃ hotu, evaṃ me rūpaṃ mā ahosī’ti.",
  "sn22.59:6.1": "Vedanā anattā.",
  "sn22.59:6.2": "Vedanā ca hidaṃ, bhikkhave, attā abhavissa, nayidaṃ vedanā ābādhāya saṃvatteyya, labbhetha ca vedanāya:",
  "sn22.59:6.3": "‘evaṃ me vedanā hotu, evaṃ me vedanā mā ahosī’ti.",
  "sn22.59:6.4": "Yasmā ca kho, bhikkhave, vedanā anattā, tasmā vedanā ābādhāya saṃvattati, na ca labbhati vedanāya:",
  "sn22.59:6.5": "‘evaṃ me vedanā hotu, evaṃ me vedanā mā ahosī’ti.",
  "sn22.59:7.1": "Saññā anattā … pe …",
  "sn22.59:7.2": "saṅkhārā anattā.",
  "sn22.59:7.3": "Saṅkhārā ca hidaṃ, bhikkhave, attā abhavissaṃsu, nayidaṃ saṅkhārā ābādhāya saṃvatteyyuṃ, labbhetha ca saṅkhāresu:",
  "sn22.59:7.4": "‘evaṃ me saṅkhārā hontu, evaṃ me saṅkhārā mā ahesun’ti.",
  "sn22.59:7.5": "Yasmā ca kho, bhikkhave, saṅkhārā anattā, tasmā saṅkhārā ābādhāya saṃvattanti, na ca labbhati saṅkhāresu:",
  "sn22.59:7.6": "‘evaṃ me saṅkhārā hontu, evaṃ me saṅkhārā mā ahesun’ti.",
  "sn22.59:8.1": "Viññāṇaṃ anattā.",
  "sn22.59:8.2": "Viññāṇañca hidaṃ, bhikkhave, attā abhavissa, nayidaṃ viññāṇaṃ ābādhāya saṃvatteyya, labbhetha ca viññāṇe:",
  "sn22.59:8.3": "‘evaṃ me viññāṇaṃ hotu, evaṃ me viññāṇaṃ mā ahosī’ti.",
  "sn22.59:8.4": "Yasmā ca kho, bhikkhave, viññāṇaṃ anattā, tasmā viññāṇaṃ ābādhāya saṃvattati, na ca labbhati viññāṇe:",
  "sn22.59:8.5": "‘evaṃ me viññāṇaṃ hotu, evaṃ me viññāṇaṃ mā ahosī’ti.",
  "sn22.59:9.1": "Taṃ kiṃ maññatha, bhikkhave, rūpaṃ niccaṃ vā aniccaṃ vā”ti?",
  "sn22.59:9.2": "“Aniccaṃ, bhante”.",
  "sn22.59:9.3": "“Yaṃ panāniccaṃ dukkhaṃ vā taṃ sukhaṃ vā”ti?",
  "sn22.59:9.4": "“Dukkhaṃ, bhante”.",
  "sn22.59:9.5": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:",
  "sn22.59:9.6": "‘etaṃ mama, esohamasmi, eso me attā’”ti?",
  "sn22.59:9.7": "“No hetaṃ, bhante”.",
  "sn22.59:9.8": "“Vedanā …",
  "sn22.59:9.9": "saññā …",
  "sn22.59:9.10": "saṅkhārā …",
  "sn22.59:9.11": "viññāṇaṃ niccaṃ vā aniccaṃ vā”ti?",
  "sn22.59:9.12": "“Aniccaṃ, bhante”.",
  "sn22.59:9.13": "“Yaṃ panāniccaṃ dukkhaṃ vā taṃ sukhaṃ vā”ti?",
  "sn22.59:9.14": "“Dukkhaṃ, bhante”.",
  "sn22.59:9.15": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:",
  "sn22.59:9.16": "‘etaṃ mama, esohamasmi, eso me attā’”ti?",
  "sn22.59:9.17": "“No hetaṃ, bhante”.",
  "sn22.59:10.1": "“Tasmātiha, bhikkhave, yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ:",
  "sn22.59:10.2": "‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.",
  "sn22.59:11.1": "Yā kāci vedanā atītānāgatapaccuppannā ajjhattā vā bahiddhā vā … pe …",
  "sn22.59:11.2": "yā dūre santike vā, sabbā vedanā:",
  "sn22.59:11.3": "‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.",
  "sn22.59:12.1": "Yā kāci saññā … pe …",
  "sn22.59:12.2": "ye keci saṅkhārā atītānāgatapaccuppannā ajjhattaṃ vā bahiddhā vā … pe …",
  "sn22.59:12.3": "ye dūre santike vā, sabbe saṅkhārā:",
  "sn22.59:12.4": "‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.",
  "sn22.59:13.1": "Yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ:",
  "sn22.59:13.2": "‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.",
  "sn22.59:14.1": "Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati.",
  "sn22.59:14.2": "Nibbindaṃ virajjati;",
  "sn22.59:14.3": "virāgā vimuccati.",
  "sn22.59:14.4": "Vimuttasmiṃ vimuttamiti ñāṇaṃ hoti.",
  "sn22.59:14.5": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.",
  "sn22.59:15.1": "Idamavoca bhagavā.",
  "sn22.59:15.2": "Attamanā pañcavaggiyā bhikkhū bhagavato bhāsitaṃ <span class=\\\"var\\\" title=\\\"abhinandunti (mr)\\\" id=\\\"note99\\\">abhinanduṃ</span>.",
  "sn22.59:15.3": "Imasmiñca pana veyyākaraṇasmiṃ bhaññamāne pañcavaggiyānaṃ bhikkhūnaṃ anupādāya āsavehi cittāni vimucciṃsūti.",
  "sn22.59:16.1": "Sattamaṃ."
}