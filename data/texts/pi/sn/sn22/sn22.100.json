{
  "_markup_path": "markup/sn/sn22/sn22.100.html",
  "_alt_strings": [
    "en/sujato/sn/sn22/sn22.100.json"
  ],
  "sn22.100:1.1": "Saṃyutta Nikāya 22",
  "sn22.100:2.1": "10. Pupphavagga",
  "sn22.100:3.1": "100. Dutiyagaddulabaddhasutta",
  "sn22.100:4.1": "Sāvatthinidānaṃ.",
  "sn22.100:4.2": "“Anamataggoyaṃ, bhikkhave, saṃsāro.",
  "sn22.100:4.3": "Pubbā koṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ.",
  "sn22.100:4.4": "Seyyathāpi, bhikkhave, sā gaddulabaddho daḷhe khīle vā thambhe vā upanibaddho.",
  "sn22.100:4.5": "So gacchati cepi tameva khīlaṃ vā thambhaṃ vā upagacchati;",
  "sn22.100:4.6": "tiṭṭhati cepi tameva khīlaṃ vā thambhaṃ vā upatiṭṭhati;",
  "sn22.100:4.7": "nisīdati cepi tameva khīlaṃ vā thambhaṃ vā upanisīdati;",
  "sn22.100:4.8": "nipajjati cepi tameva khīlaṃ vā thambhaṃ vā upanipajjati.",
  "sn22.100:4.9": "Evameva kho, bhikkhave, assutavā puthujjano rūpaṃ ‘etaṃ mama, esohamasmi, eso me attā’ti samanupassati.",
  "sn22.100:4.10": "Vedanaṃ …",
  "sn22.100:4.11": "saññaṃ …",
  "sn22.100:4.12": "saṅkhāre …",
  "sn22.100:4.13": "viññāṇaṃ ‘etaṃ mama, esohamasmi, eso me attā’ti samanupassati.",
  "sn22.100:4.14": "So gacchati cepi ime pañcupādānakkhandhe upagacchati;",
  "sn22.100:4.15": "tiṭṭhati cepi ime pañcupādānakkhandhe upatiṭṭhati;",
  "sn22.100:4.16": "nisīdati cepi ime pañcupādānakkhandhe upanisīdati;",
  "sn22.100:4.17": "nipajjati cepi ime pañcupādānakkhandhe upanipajjati.",
  "sn22.100:4.18": "Tasmātiha, bhikkhave, abhikkhaṇaṃ sakaṃ cittaṃ paccavekkhitabbaṃ:",
  "sn22.100:4.19": "‘dīgharattamidaṃ cittaṃ saṅkiliṭṭhaṃ rāgena dosena mohenā’ti.",
  "sn22.100:4.20": "Cittasaṅkilesā, bhikkhave, sattā saṅkilissanti;",
  "sn22.100:4.21": "cittavodānā sattā visujjhanti.",
  "sn22.100:5.1": "Diṭṭhaṃ vo, bhikkhave, caraṇaṃ nāma cittan”ti?",
  "sn22.100:5.2": "“Evaṃ, bhante”.",
  "sn22.100:5.3": "“Tampi kho, bhikkhave, caraṇaṃ nāma cittaṃ citteneva cittitaṃ.",
  "sn22.100:5.4": "Tenapi kho, bhikkhave, caraṇena cittena cittaññeva cittataraṃ.",
  "sn22.100:5.5": "Tasmātiha, bhikkhave, abhikkhaṇaṃ sakaṃ cittaṃ paccavekkhitabbaṃ:",
  "sn22.100:5.6": "‘dīgharattamidaṃ cittaṃ saṅkiliṭṭhaṃ rāgena dosena mohenā’ti.",
  "sn22.100:5.7": "Cittasaṅkilesā, bhikkhave, sattā saṅkilissanti;",
  "sn22.100:5.8": "cittavodānā sattā visujjhanti.",
  "sn22.100:6.1": "Nāhaṃ, bhikkhave, aññaṃ ekanikāyampi samanupassāmi evaṃ cittaṃ.",
  "sn22.100:6.2": "Yathayidaṃ, bhikkhave, tiracchānagatā pāṇā, tepi kho, bhikkhave, tiracchānagatā pāṇā citteneva cittitā, tehipi kho, bhikkhave, tiracchānagatehi pāṇehi cittaññeva cittataraṃ.",
  "sn22.100:6.3": "Tasmātiha, bhikkhave, abhikkhaṇaṃ sakaṃ cittaṃ paccavekkhitabbaṃ:",
  "sn22.100:6.4": "‘dīgharattamidaṃ cittaṃ saṅkiliṭṭhaṃ rāgena dosena mohenā’ti.",
  "sn22.100:6.5": "Cittasaṅkilesā, bhikkhave, sattā saṅkilissanti;",
  "sn22.100:6.6": "cittavodānā sattā visujjhanti.",
  "sn22.100:7.1": "Seyyathāpi, bhikkhave, rajako vā cittakārako vā rajanāya vā lākhāya vā haliddiyā vā nīliyā vā <span class=\\\"var\\\" title=\\\"mañjeṭṭhāya (bj, s1-3, km) | mañjeṭṭhiyā (pts1)\\\" id=\\\"note182\\\">mañjiṭṭhāya</span> vā suparimaṭṭhe phalake vā bhittiyā vā dussapaṭṭe vā itthirūpaṃ vā purisarūpaṃ vā abhinimmineyya sabbaṅgapaccaṅgiṃ;",
  "sn22.100:7.2": "evameva kho, bhikkhave, assutavā puthujjano rūpaññeva abhinibbattento abhinibbatteti, vedanaññeva … pe …",
  "sn22.100:7.3": "saññaññeva …",
  "sn22.100:7.4": "saṅkhāreyeva …",
  "sn22.100:7.5": "viññāṇaññeva abhinibbattento abhinibbatteti.",
  "sn22.100:7.6": "Taṃ kiṃ maññatha, bhikkhave, rūpaṃ niccaṃ vā aniccaṃ vā”ti?",
  "sn22.100:7.7": "“Aniccaṃ, bhante”.",
  "sn22.100:7.8": "“Vedanā …",
  "sn22.100:7.9": "saññā …",
  "sn22.100:7.10": "saṅkhārā …",
  "sn22.100:7.11": "viññāṇaṃ … pe …",
  "sn22.100:7.12": "“tasmātiha, bhikkhave … pe …",
  "sn22.100:7.13": "evaṃ passaṃ … pe …",
  "sn22.100:7.14": "nāparaṃ itthattāyāti pajānātī”ti.",
  "sn22.100:8.1": "Aṭṭhamaṃ."
}