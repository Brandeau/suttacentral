{
  "_markup_path": "markup/sn/sn22/sn22.038.html",
  "_alt_strings": [
    "en/sujato/sn/sn22/sn22.038.json"
  ],
  "sn22.38:1.1": "Saṃyutta Nikāya 22",
  "sn22.38:2.1": "4. Natumhākavagga",
  "sn22.38:3.1": "38. Dutiyaānandasutta",
  "sn22.38:4.1": "Sāvatthinidānaṃ.",
  "sn22.38:4.2": "Ekamantaṃ nisinnaṃ kho āyasmantaṃ ānandaṃ bhagavā etadavoca:",
  "sn22.38:5.1": "“Sace taṃ, ānanda, evaṃ puccheyyuṃ:",
  "sn22.38:5.2": "‘katamesaṃ, āvuso ānanda, dhammānaṃ uppādo paññāyittha, vayo paññāyittha, ṭhitassa aññathattaṃ paññāyittha?",
  "sn22.38:5.3": "Katamesaṃ dhammānaṃ uppādo paññāyissati, vayo paññāyissati, ṭhitassa aññathattaṃ paññāyissati?",
  "sn22.38:5.4": "Katamesaṃ dhammānaṃ uppādo paññāyati, vayo paññāyati, ṭhitassa aññathattaṃ paññāyatī’ti?",
  "sn22.38:5.5": "Evaṃ puṭṭho tvaṃ, ānanda, kinti byākareyyāsī”ti?",
  "sn22.38:5.6": "“Sace maṃ, bhante, evaṃ puccheyyuṃ:",
  "sn22.38:5.7": "‘katamesaṃ, āvuso ānanda, dhammānaṃ uppādo paññāyittha, vayo paññāyittha, ṭhitassa aññathattaṃ paññāyittha?",
  "sn22.38:5.8": "Katamesaṃ dhammānaṃ uppādo paññāyissati, vayo paññāyissati, ṭhitassa aññathattaṃ paññāyissati?",
  "sn22.38:5.9": "Katamesaṃ dhammānaṃ uppādo paññāyati, vayo paññāyati, ṭhitassa aññathattaṃ paññāyatī’ti?",
  "sn22.38:5.10": "Evaṃ puṭṭhohaṃ, bhante, evaṃ byākareyyaṃ:",
  "sn22.38:5.11": "‘yaṃ kho, āvuso, rūpaṃ atītaṃ niruddhaṃ vipariṇataṃ;",
  "sn22.38:5.12": "tassa uppādo paññāyittha, vayo paññāyittha, ṭhitassa aññathattaṃ paññāyittha.",
  "sn22.38:5.13": "Yā vedanā atītā niruddhā vipariṇatā;",
  "sn22.38:5.14": "tassā uppādo paññāyittha, vayo paññāyittha, ṭhitāya aññathattaṃ paññāyittha.",
  "sn22.38:5.15": "Yā saññā …",
  "sn22.38:5.16": "ye saṅkhārā atītā niruddhā vipariṇatā;",
  "sn22.38:5.17": "tesaṃ uppādo paññāyittha, vayo paññāyittha, ṭhitassa aññathattaṃ paññāyittha.",
  "sn22.38:5.18": "Yaṃ viññāṇaṃ atītaṃ niruddhaṃ vipariṇataṃ;",
  "sn22.38:5.19": "tassa uppādo paññāyittha, vayo paññāyittha, ṭhitassa aññathattaṃ paññāyittha.",
  "sn22.38:5.20": "Imesaṃ kho, āvuso, dhammānaṃ uppādo paññāyittha, vayo paññāyittha, ṭhitassa aññathattaṃ paññāyittha.",
  "sn22.38:6.1": "Yaṃ kho, āvuso, rūpaṃ ajātaṃ apātubhūtaṃ;",
  "sn22.38:6.2": "tassa uppādo paññāyissati, vayo paññāyissati, ṭhitassa aññathattaṃ paññāyissati.",
  "sn22.38:6.3": "Yā vedanā ajātā apātubhūtā;",
  "sn22.38:6.4": "tassā uppādo paññāyissati, vayo paññāyissati, ṭhitāya aññathattaṃ paññāyissati.",
  "sn22.38:6.5": "Yā saññā … pe …",
  "sn22.38:6.6": "ye saṅkhārā ajātā apātubhūtā;",
  "sn22.38:6.7": "tesaṃ uppādo paññāyissati, vayo paññāyissati, ṭhitassa aññathattaṃ paññāyissati.",
  "sn22.38:6.8": "Yaṃ viññāṇaṃ ajātaṃ apātubhūtaṃ;",
  "sn22.38:6.9": "tassa uppādo paññāyissati, vayo paññāyissati, ṭhitassa aññathattaṃ paññāyissati.",
  "sn22.38:6.10": "Imesaṃ kho, āvuso, dhammānaṃ uppādo paññāyissati, vayo paññāyissati, ṭhitassa aññathattaṃ paññāyissati.",
  "sn22.38:7.1": "Yaṃ kho, āvuso, rūpaṃ jātaṃ pātubhūtaṃ;",
  "sn22.38:7.2": "tassa uppādo paññāyati, vayo paññāyati, ṭhitassa aññathattaṃ paññāyati.",
  "sn22.38:7.3": "Yā vedanā jātā pātubhūtā … pe …",
  "sn22.38:7.4": "yā saññā …",
  "sn22.38:7.5": "ye saṅkhārā jātā pātubhūtā;",
  "sn22.38:7.6": "tesaṃ uppādo paññāyati, vayo paññāyati, ṭhitassa aññathattaṃ paññāyati.",
  "sn22.38:7.7": "Yaṃ viññāṇaṃ jātaṃ pātubhūtaṃ tassa uppādo paññāyati, vayo paññāyati, ṭhitassa aññathattaṃ paññāyati.",
  "sn22.38:7.8": "Imesaṃ kho, āvuso, dhammānaṃ uppādo paññāyati, vayo paññāyati, ṭhitassa aññathattaṃ paññāyatī’ti.",
  "sn22.38:7.9": "Evaṃ puṭṭhohaṃ, bhante, evaṃ byākareyyan”ti.",
  "sn22.38:8.1": "“Sādhu sādhu, ānanda.",
  "sn22.38:8.2": "Yaṃ kho, ānanda, rūpaṃ atītaṃ niruddhaṃ vipariṇataṃ;",
  "sn22.38:8.3": "tassa uppādo paññāyittha, vayo paññāyittha, ṭhitassa aññathattaṃ paññāyittha.",
  "sn22.38:8.4": "Yā vedanā …",
  "sn22.38:8.5": "yā saññā …",
  "sn22.38:8.6": "ye saṅkhārā …",
  "sn22.38:8.7": "yaṃ viññāṇaṃ atītaṃ niruddhaṃ vipariṇataṃ;",
  "sn22.38:8.8": "tassa uppādo paññāyittha, vayo paññāyittha, ṭhitassa aññathattaṃ paññāyittha.",
  "sn22.38:8.9": "Imesaṃ kho, ānanda, dhammānaṃ uppādo paññāyittha, vayo paññāyittha, ṭhitassa aññathattaṃ paññāyittha.",
  "sn22.38:9.1": "Yaṃ kho, ānanda, rūpaṃ ajātaṃ apātubhūtaṃ;",
  "sn22.38:9.2": "tassa uppādo paññāyissati, vayo paññāyissati, ṭhitassa aññathattaṃ paññāyissati.",
  "sn22.38:9.3": "Yā vedanā …",
  "sn22.38:9.4": "yā saññā …",
  "sn22.38:9.5": "ye saṅkhārā …",
  "sn22.38:9.6": "yaṃ viññāṇaṃ ajātaṃ apātubhūtaṃ;",
  "sn22.38:9.7": "tassa uppādo paññāyissati, vayo paññāyissati, ṭhitassa aññathattaṃ paññāyissati.",
  "sn22.38:9.8": "Imesaṃ kho, ānanda, dhammānaṃ uppādo paññāyissati, vayo paññāyissati, ṭhitassa aññathattaṃ paññāyissati.",
  "sn22.38:10.1": "Yaṃ kho, ānanda, rūpaṃ jātaṃ pātubhūtaṃ;",
  "sn22.38:10.2": "tassa uppādo paññāyati, vayo paññāyati, ṭhitassa aññathattaṃ paññāyati.",
  "sn22.38:10.3": "Yā vedanā jātā pātubhūtā …",
  "sn22.38:10.4": "yā saññā …",
  "sn22.38:10.5": "ye saṅkhārā …",
  "sn22.38:10.6": "yaṃ viññāṇaṃ jātaṃ pātubhūtaṃ;",
  "sn22.38:10.7": "tassa uppādo paññāyati, vayo paññāyati, ṭhitassa aññathattaṃ paññāyati.",
  "sn22.38:10.8": "Imesaṃ kho, ānanda, dhammānaṃ uppādo paññāyati, vayo paññāyati, ṭhitassa aññathattaṃ paññāyatīti.",
  "sn22.38:10.9": "Evaṃ puṭṭho tvaṃ, ānanda, evaṃ byākareyyāsī”ti.",
  "sn22.38:11.1": "Chaṭṭhaṃ."
}