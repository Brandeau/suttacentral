{
  "_markup_path": "markup/sn/sn22/sn22.087.html",
  "_alt_strings": [
    "en/sujato/sn/sn22/sn22.087.json"
  ],
  "sn22.87:1.1": "Saṃyutta Nikāya 22",
  "sn22.87:2.1": "9. Theravagga",
  "sn22.87:3.1": "87. Vakkalisutta",
  "sn22.87:4.1": "Ekaṃ samayaṃ bhagavā rājagahe viharati veḷuvane kalandakanivāpe.",
  "sn22.87:4.2": "Tena kho pana samayena āyasmā vakkali kumbhakāranivesane viharati ābādhiko dukkhito bāḷhagilāno.",
  "sn22.87:4.3": "Atha kho āyasmā vakkali upaṭṭhāke āmantesi:",
  "sn22.87:4.4": "“etha tumhe, āvuso, yena bhagavā tenupasaṅkamatha;",
  "sn22.87:4.5": "upasaṅkamitvā mama vacanena bhagavato pāde sirasā vandatha:",
  "sn22.87:4.6": "‘vakkali, bhante, bhikkhu ābādhiko dukkhito bāḷhagilāno, so bhagavato pāde sirasā vandatī’ti.",
  "sn22.87:4.7": "Evañca vadetha:",
  "sn22.87:4.8": "‘sādhu kira, bhante, bhagavā yena vakkali bhikkhu tenupasaṅkamatu anukampaṃ upādāyā’”ti.",
  "sn22.87:4.9": "“Evamāvuso”ti kho te bhikkhū āyasmato vakkalissa paṭissutvā yena bhagavā tenupasaṅkamiṃsu;",
  "sn22.87:4.10": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "sn22.87:4.11": "Ekamantaṃ nisinnā kho te bhikkhū bhagavantaṃ etadavocuṃ:",
  "sn22.87:4.12": "“vakkali, bhante, bhikkhu ābādhiko dukkhito bāḷhagilāno, so bhagavato pāde sirasā vandati;",
  "sn22.87:4.13": "evañca pana vadeti:",
  "sn22.87:4.14": "‘sādhu kira, bhante, bhagavā yena vakkali bhikkhu tenupasaṅkamatu anukampaṃ upādāyā’”ti.",
  "sn22.87:4.15": "Adhivāsesi bhagavā tuṇhībhāvena.",
  "sn22.87:5.1": "Atha kho bhagavā nivāsetvā pattacīvaramādāya yenāyasmā vakkali tenupasaṅkami.",
  "sn22.87:5.2": "Addasā kho āyasmā vakkali bhagavantaṃ dūratova āgacchantaṃ.",
  "sn22.87:5.3": "Disvāna <span class=\\\"var\\\" title=\\\"mañcena (bj)\\\" id=\\\"note142\\\">mañcake</span> <span class=\\\"var\\\" title=\\\"samañcosi (bj) | samañcopi (s1-3, km)\\\" id=\\\"note143\\\">samadhosi</span>.",
  "sn22.87:5.4": "Atha kho bhagavā āyasmantaṃ vakkaliṃ etadavoca:",
  "sn22.87:5.5": "“alaṃ, vakkali, mā tvaṃ mañcake samadhosi.",
  "sn22.87:5.6": "Santimāni āsanāni paññattāni;",
  "sn22.87:5.7": "tatthāhaṃ nisīdissāmī”ti.",
  "sn22.87:5.8": "Nisīdi bhagavā paññatte āsane.",
  "sn22.87:5.9": "Nisajja kho bhagavā āyasmantaṃ vakkaliṃ etadavoca:",
  "sn22.87:5.10": "“kacci te, vakkali, khamanīyaṃ, kacci yāpanīyaṃ, kacci dukkhā vedanā paṭikkamanti, no abhikkamanti;",
  "sn22.87:5.11": "paṭikkamosānaṃ paññāyati, no abhikkamo”ti?",
  "sn22.87:5.12": "“Na me, bhante, khamanīyaṃ, na yāpanīyaṃ;",
  "sn22.87:5.13": "bāḷhā me dukkhā vedanā abhikkamanti, no paṭikkamanti;",
  "sn22.87:5.14": "abhikkamosānaṃ paññāyati, no paṭikkamo”ti.",
  "sn22.87:5.15": "“Kacci te, vakkali, na kiñci kukkuccaṃ, na koci vippaṭisāro”ti?",
  "sn22.87:5.16": "“Taggha me, bhante, anappakaṃ kukkuccaṃ, anappako vippaṭisāro”ti.",
  "sn22.87:5.17": "“Kacci pana taṃ, vakkali, attā sīlato na upavadatī”ti?",
  "sn22.87:5.18": "“Na kho maṃ, bhante, attā sīlato upavadatī”ti.",
  "sn22.87:5.19": "“No ce kira taṃ, vakkali, attā sīlato upavadati;",
  "sn22.87:5.20": "atha kiñca te kukkuccaṃ ko ca vippaṭisāro”ti?",
  "sn22.87:5.21": "“Cirapaṭikāhaṃ, bhante, bhagavantaṃ dassanāya upasaṅkamitukāmo, natthi ca me kāyasmiṃ tāvatikā balamattā, <span class=\\\"var\\\" title=\\\"yāhaṃ (si) | yāyāhaṃ (pts1)\\\" id=\\\"note144\\\">yāvatāhaṃ</span> bhagavantaṃ dassanāya upasaṅkameyyan”ti.",
  "sn22.87:6.1": "“Alaṃ, vakkali, kiṃ te iminā pūtikāyena diṭṭhena?",
  "sn22.87:6.2": "Yo kho, vakkali, dhammaṃ passati so maṃ passati;",
  "sn22.87:6.3": "yo maṃ passati so dhammaṃ passati.",
  "sn22.87:6.4": "Dhammañhi, vakkali, passanto maṃ passati;",
  "sn22.87:6.5": "maṃ passanto dhammaṃ passati.",
  "sn22.87:7.1": "Taṃ kiṃ maññasi, vakkali, rūpaṃ niccaṃ vā aniccaṃ vā”ti?",
  "sn22.87:7.2": "“Aniccaṃ, bhante”.",
  "sn22.87:7.3": "“Yaṃ panāniccaṃ dukkhaṃ vā taṃ sukhaṃ vā”ti?",
  "sn22.87:7.4": "“Dukkhaṃ, bhante”.",
  "sn22.87:7.5": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:",
  "sn22.87:7.6": "‘etaṃ mama, esohamasmi, eso me attā’”ti?",
  "sn22.87:7.7": "“No hetaṃ, bhante”.",
  "sn22.87:7.8": "“Vedanā …",
  "sn22.87:7.9": "saññā …",
  "sn22.87:7.10": "saṅkhārā …",
  "sn22.87:7.11": "viññāṇaṃ niccaṃ vā aniccaṃ vā”ti?",
  "sn22.87:7.12": "“Aniccaṃ, bhante” … pe …",
  "sn22.87:7.13": "eso me attāti?",
  "sn22.87:7.14": "“No hetaṃ, bhante”.",
  "sn22.87:7.15": "“Tasmātiha … pe …",
  "sn22.87:7.16": "evaṃ passaṃ … pe …",
  "sn22.87:7.17": "nāparaṃ itthattāyāti pajānātī”ti.",
  "sn22.87:8.1": "Atha kho bhagavā āyasmantaṃ vakkaliṃ iminā ovādena ovaditvā uṭṭhāyāsanā yena gijjhakūṭo pabbato tena pakkāmi.",
  "sn22.87:8.2": "Atha kho āyasmā vakkali acirapakkantassa bhagavato upaṭṭhāke āmantesi:",
  "sn22.87:8.3": "“etha maṃ, āvuso, mañcakaṃ āropetvā yena isigilipassaṃ kāḷasilā tenupasaṅkamatha.",
  "sn22.87:8.4": "Kathañhi nāma mādiso antaraghare kālaṃ kattabbaṃ maññeyyā”ti?",
  "sn22.87:8.5": "“Evamāvuso”ti kho te bhikkhū āyasmato vakkalissa paṭissutvā āyasmantaṃ vakkaliṃ mañcakaṃ āropetvā yena isigilipassaṃ kāḷasilā tenupasaṅkamiṃsu.",
  "sn22.87:8.6": "Atha kho bhagavā tañca rattiṃ tañca divāvasesaṃ gijjhakūṭe pabbate vihāsi.",
  "sn22.87:8.7": "Atha kho dve devatāyo abhikkantāya rattiyā abhikkantavaṇṇā kevalakappaṃ gijjhakūṭaṃ obhāsetvā yena bhagavā tenupasaṅkamiṃsu … pe …",
  "sn22.87:8.8": "ekamantaṃ aṭṭhaṃsu.",
  "sn22.87:8.9": "Ekamantaṃ ṭhitā kho ekā devatā bhagavantaṃ etadavoca:",
  "sn22.87:8.10": "“vakkali, bhante, bhikkhu vimokkhāya cetetī”ti.",
  "sn22.87:8.11": "Aparā devatā bhagavantaṃ etadavoca:",
  "sn22.87:8.12": "“so hi nūna, bhante, suvimutto vimuccissatī”ti.",
  "sn22.87:8.13": "Idamavocuṃ tā devatāyo.",
  "sn22.87:8.14": "Idaṃ vatvā bhagavantaṃ abhivādetvā padakkhiṇaṃ katvā tatthevantaradhāyiṃsu.",
  "sn22.87:9.1": "Atha kho bhagavā tassā rattiyā accayena bhikkhū āmantesi:",
  "sn22.87:9.2": "“etha tumhe, bhikkhave, yena vakkali bhikkhu tenupasaṅkamatha;",
  "sn22.87:9.3": "upasaṅkamitvā vakkaliṃ bhikkhuṃ evaṃ vadetha:",
  "sn22.87:10.1": "‘Suṇāvuso tvaṃ, vakkali, bhagavato vacanaṃ dvinnañca devatānaṃ.",
  "sn22.87:10.2": "Imaṃ, āvuso, rattiṃ dve devatāyo abhikkantāya rattiyā abhikkantavaṇṇā kevalakappaṃ gijjhakūṭaṃ obhāsetvā yena bhagavā tenupasaṅkamiṃsu;",
  "sn22.87:10.3": "upasaṅkamitvā bhagavantaṃ abhivādetvā ekamantaṃ aṭṭhaṃsu.",
  "sn22.87:10.4": "Ekamantaṃ ṭhitā kho, āvuso, ekā devatā bhagavantaṃ etadavoca—",
  "sn22.87:10.5": "vakkali, bhante, bhikkhu vimokkhāya cetetīti.",
  "sn22.87:10.6": "Aparā devatā bhagavantaṃ etadavoca—",
  "sn22.87:10.7": "so hi nūna, bhante, suvimutto vimuccissatīti.",
  "sn22.87:10.8": "Bhagavā ca taṃ, āvuso vakkali, evamāha—",
  "sn22.87:10.9": "mā bhāyi, vakkali;",
  "sn22.87:10.10": "mā bhāyi, vakkali.",
  "sn22.87:10.11": "Apāpakaṃ te maraṇaṃ bhavissati, apāpikā kālakiriyā’”ti.",
  "sn22.87:10.12": "“Evaṃ, bhante”ti kho te bhikkhū bhagavato paṭissutvā yenāyasmā vakkali tenupasaṅkamiṃsu;",
  "sn22.87:10.13": "upasaṅkamitvā āyasmantaṃ vakkaliṃ etadavocuṃ:",
  "sn22.87:10.14": "“suṇāvuso vakkali, bhagavato vacanaṃ dvinnañca devatānan”ti.",
  "sn22.87:11.1": "Atha kho āyasmā vakkali upaṭṭhāke āmantesi:",
  "sn22.87:11.2": "“etha maṃ, āvuso, mañcakā oropetha.",
  "sn22.87:11.3": "Kathañhi nāma mādiso ucce āsane nisīditvā tassa bhagavato sāsanaṃ sotabbaṃ maññeyyā”ti.",
  "sn22.87:11.4": "“Evamāvuso”ti kho te bhikkhū āyasmato vakkalissa paṭissutvā āyasmantaṃ vakkaliṃ mañcakā oropesuṃ.",
  "sn22.87:11.5": "“Imaṃ, āvuso, rattiṃ dve devatāyo abhikkantāya rattiyā … pe …",
  "sn22.87:11.6": "ekamantaṃ aṭṭhaṃsu.",
  "sn22.87:11.7": "Ekamantaṃ ṭhitā kho, āvuso, ekā devatā bhagavantaṃ etadavoca:",
  "sn22.87:11.8": "‘vakkali, bhante, bhikkhu vimokkhāya cetetī’ti.",
  "sn22.87:11.9": "Aparā devatā bhagavantaṃ etadavoca:",
  "sn22.87:11.10": "‘so hi nūna, bhante, suvimutto vimuccissatī’ti.",
  "sn22.87:11.11": "Bhagavā ca taṃ, āvuso vakkali, evamāha:",
  "sn22.87:11.12": "‘mā bhāyi, vakkali;",
  "sn22.87:11.13": "mā bhāyi, vakkali.",
  "sn22.87:11.14": "Apāpakaṃ te maraṇaṃ bhavissati, apāpikā kālakiriyā’”ti.",
  "sn22.87:11.15": "“Tena hāvuso, mama vacanena bhagavato pāde sirasā vandatha:",
  "sn22.87:11.16": "‘vakkali, bhante, bhikkhu ābādhiko dukkhito bāḷhagilāno.",
  "sn22.87:11.17": "So bhagavato pāde sirasā vandatī’ti.",
  "sn22.87:11.18": "Evañca vadetha:",
  "sn22.87:11.19": "‘rūpaṃ aniccaṃ.",
  "sn22.87:11.20": "Tāhaṃ, bhante, na kaṅkhāmi.",
  "sn22.87:11.21": "Yadaniccaṃ taṃ dukkhanti na vicikicchāmi.",
  "sn22.87:11.22": "Yadaniccaṃ dukkhaṃ vipariṇāmadhammaṃ, natthi me tattha chando vā rāgo vā pemaṃ vāti na vicikicchāmi.",
  "sn22.87:11.23": "Vedanā aniccā.",
  "sn22.87:11.24": "Tāhaṃ, bhante, na kaṅkhāmi.",
  "sn22.87:11.25": "Yadaniccaṃ taṃ dukkhanti na vicikicchāmi.",
  "sn22.87:11.26": "Yadaniccaṃ dukkhaṃ vipariṇāmadhammaṃ, natthi me tattha chando vā rāgo vā pemaṃ vāti na vicikicchāmi.",
  "sn22.87:11.27": "Saññā …",
  "sn22.87:11.28": "saṅkhārā aniccā.",
  "sn22.87:11.29": "Tāhaṃ, bhante, na kaṅkhāmi.",
  "sn22.87:11.30": "Yadaniccaṃ taṃ dukkhanti na vicikicchāmi.",
  "sn22.87:11.31": "Yadaniccaṃ dukkhaṃ vipariṇāmadhammaṃ, natthi me tattha chando vā rāgo vā pemaṃ vāti na vicikicchāmi.",
  "sn22.87:11.32": "Viññāṇaṃ aniccaṃ.",
  "sn22.87:11.33": "Tāhaṃ, bhante, na kaṅkhāmi.",
  "sn22.87:11.34": "Yadaniccaṃ taṃ dukkhanti na vicikicchāmi.",
  "sn22.87:11.35": "Yadaniccaṃ dukkhaṃ vipariṇāmadhammaṃ, natthi me tattha chando vā rāgo vā pemaṃ vāti na vicikicchāmī’”ti.",
  "sn22.87:11.36": "“Evamāvuso”ti kho te bhikkhū āyasmato vakkalissa paṭissutvā pakkamiṃsu.",
  "sn22.87:11.37": "Atha kho āyasmā vakkali acirapakkantesu tesu bhikkhūsu satthaṃ āharesi.",
  "sn22.87:12.1": "Atha kho te bhikkhū yena bhagavā tenupasaṅkamiṃsu;",
  "sn22.87:12.2": "upasaṅkamitvā ekamantaṃ nisīdiṃsu.",
  "sn22.87:12.3": "Ekamantaṃ nisinnā kho te bhikkhū bhagavantaṃ etadavocuṃ:",
  "sn22.87:12.4": "“vakkali, bhante, bhikkhu ābādhiko dukkhito bāḷhagilāno;",
  "sn22.87:12.5": "so bhagavato pāde sirasā vandati;",
  "sn22.87:12.6": "evañca vadeti:",
  "sn22.87:12.7": "‘rūpaṃ aniccaṃ.",
  "sn22.87:12.8": "Tāhaṃ, bhante, na kaṅkhāmi.",
  "sn22.87:12.9": "Yadaniccaṃ taṃ dukkhanti na vicikicchāmi.",
  "sn22.87:12.10": "Yadaniccaṃ dukkhaṃ vipariṇāmadhammaṃ, natthi me tattha chando vā rāgo vā pemaṃ vāti na vicikicchāmi.",
  "sn22.87:12.11": "Vedanā …",
  "sn22.87:12.12": "saññā …",
  "sn22.87:12.13": "saṅkhārā …",
  "sn22.87:12.14": "viññāṇaṃ aniccaṃ.",
  "sn22.87:12.15": "Tāhaṃ, bhante, na kaṅkhāmi.",
  "sn22.87:12.16": "Yadaniccaṃ taṃ dukkhanti na vicikicchāmi.",
  "sn22.87:12.17": "Yadaniccaṃ dukkhaṃ vipariṇāmadhammaṃ, natthi me tattha chando vā rāgo vā pemaṃ vāti na vicikicchāmī’”ti.",
  "sn22.87:13.1": "Atha kho bhagavā bhikkhū āmantesi:",
  "sn22.87:13.2": "“āyāma, bhikkhave, yena isigilipassaṃ kāḷasilā tenupasaṅkamissāma;",
  "sn22.87:13.3": "yattha vakkalinā kulaputtena satthamāharitan”ti.",
  "sn22.87:13.4": "“Evaṃ, bhante”ti kho te bhikkhū bhagavato paccassosuṃ.",
  "sn22.87:13.5": "Atha kho bhagavā sambahulehi bhikkhūhi saddhiṃ yena isigilipassaṃ kāḷasilā tenupasaṅkami.",
  "sn22.87:13.6": "Addasā kho bhagavā āyasmantaṃ vakkaliṃ dūratova mañcake vivattakkhandhaṃ semānaṃ.",
  "sn22.87:14.1": "Tena kho pana samayena dhūmāyitattaṃ timirāyitattaṃ gacchateva purimaṃ disaṃ, gacchati pacchimaṃ disaṃ, gacchati uttaraṃ disaṃ, gacchati dakkhiṇaṃ disaṃ, gacchati uddhaṃ disaṃ, gacchati adho disaṃ, gacchati anudisaṃ.",
  "sn22.87:14.2": "Atha kho bhagavā bhikkhū āmantesi:",
  "sn22.87:14.3": "“passatha no tumhe, bhikkhave, etaṃ dhūmāyitattaṃ timirāyitattaṃ gacchateva purimaṃ disaṃ … pe …",
  "sn22.87:14.4": "gacchati anudisan”ti.",
  "sn22.87:14.5": "“Evaṃ, bhante”.",
  "sn22.87:14.6": "“Eso kho, bhikkhave, māro pāpimā vakkalissa kulaputtassa viññāṇaṃ samanvesati:",
  "sn22.87:14.7": "‘kattha vakkalissa kulaputtassa viññāṇaṃ patiṭṭhitan’ti?",
  "sn22.87:14.8": "Appatiṭṭhitena ca, bhikkhave, viññāṇena vakkali kulaputto parinibbuto”ti.",
  "sn22.87:15.1": "Pañcamaṃ."
}