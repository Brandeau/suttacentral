{
  "_markup_path": "markup/sn/sn22/sn22.063.html",
  "_alt_strings": [
    "en/sujato/sn/sn22/sn22.063.json"
  ],
  "sn22.63:1.1": "Saṃyutta Nikāya 22",
  "sn22.63:2.1": "<span class=\\\"var\\\" title=\\\"upādiyasuttaṃ (bj)\\\" id=\\\"note104\\\">7. Arahantavagga</span>",
  "sn22.63:3.1": "<span class=\\\"var\\\" title=\\\"arahattavaggo (pts1)\\\" id=\\\"note103\\\">63. Upādiyamānasutta</span>",
  "sn22.63:4.1": "<span class=\\\"evam\\\">Evaṃ me sutaṃ—​</span>",
  "sn22.63:4.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "sn22.63:4.3": "Atha kho aññataro bhikkhu yena bhagavā tenupasaṅkami;",
  "sn22.63:4.4": "upasaṅkamitvā bhagavantaṃ abhivādetvā ekamantaṃ nisīdi.",
  "sn22.63:4.5": "Ekamantaṃ nisinno kho so bhikkhu bhagavantaṃ etadavoca:",
  "sn22.63:4.6": "“sādhu me, bhante, bhagavā saṃkhittena dhammaṃ desetu yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti.",
  "sn22.63:4.7": "“Upādiyamāno kho, bhikkhu, baddho mārassa;",
  "sn22.63:4.8": "anupādiyamāno mutto pāpimato”ti.",
  "sn22.63:4.9": "“Aññātaṃ bhagavā, aññātaṃ sugatā”ti.",
  "sn22.63:5.1": "“Yathā kathaṃ pana tvaṃ, bhikkhu, mayā saṅkhittena bhāsitassa vitthārena atthaṃ ājānāsī”ti?",
  "sn22.63:5.2": "“Rūpaṃ kho, bhante, upādiyamāno baddho mārassa;",
  "sn22.63:5.3": "anupādiyamāno mutto pāpimato.",
  "sn22.63:5.4": "Vedanaṃ upādiyamāno baddho mārassa;",
  "sn22.63:5.5": "anupādiyamāno mutto pāpimato.",
  "sn22.63:5.6": "Saññaṃ …",
  "sn22.63:5.7": "saṅkhāre …",
  "sn22.63:5.8": "viññāṇaṃ upādiyamāno baddho mārassa;",
  "sn22.63:5.9": "anupādiyamāno mutto pāpimato.",
  "sn22.63:5.10": "Imassa khvāhaṃ, bhante, bhagavatā saṅkhittena bhāsitassa evaṃ vitthārena atthaṃ ājānāmī”ti.",
  "sn22.63:6.1": "“Sādhu sādhu, bhikkhu.",
  "sn22.63:6.2": "Sādhu kho tvaṃ, bhikkhu, mayā saṅkhittena bhāsitassa vitthārena atthaṃ ājānāsi.",
  "sn22.63:6.3": "Rūpaṃ kho, bhikkhu, upādiyamāno baddho mārassa;",
  "sn22.63:6.4": "anupādiyamāno mutto pāpimato.",
  "sn22.63:6.5": "Vedanaṃ …",
  "sn22.63:6.6": "saññaṃ …",
  "sn22.63:6.7": "saṅkhāre …",
  "sn22.63:6.8": "viññāṇaṃ upādiyamāno baddho mārassa;",
  "sn22.63:6.9": "anupādiyamāno mutto pāpimato.",
  "sn22.63:6.10": "Imassa kho, bhikkhu, mayā saṅkhittena bhāsitassa evaṃ vitthārena attho daṭṭhabbo”ti.",
  "sn22.63:7.1": "Atha kho so bhikkhu bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.",
  "sn22.63:7.2": "Atha kho so bhikkhu eko vūpakaṭṭho appamatto ātāpī pahitatto viharanto nacirasseva—",
  "sn22.63:7.3": "yassatthāya kulaputtā sammadeva agārasmā anagāriyaṃ pabbajanti, tadanuttaraṃ—",
  "sn22.63:7.4": "brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharati.",
  "sn22.63:7.5": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi.",
  "sn22.63:7.6": "Aññataro ca pana so bhikkhu arahataṃ ahosīti.",
  "sn22.63:8.1": "Paṭhamaṃ."
}