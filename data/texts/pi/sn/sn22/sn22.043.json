{
  "_markup_path": "markup/sn/sn22/sn22.043.html",
  "_alt_strings": [
    "en/sujato/sn/sn22/sn22.043.json"
  ],
  "sn22.43:1.1": "Saṃyutta Nikāya 22",
  "sn22.43:2.1": "5. Attadīpavagga",
  "sn22.43:3.1": "43. Attadīpasutta",
  "sn22.43:4.1": "Sāvatthinidānaṃ.",
  "sn22.43:4.2": "“Attadīpā, bhikkhave, viharatha attasaraṇā anaññasaraṇā, dhammadīpā dhammasaraṇā anaññasaraṇā.",
  "sn22.43:4.3": "Attadīpānaṃ, bhikkhave, viharataṃ attasaraṇānaṃ anaññasaraṇānaṃ, dhammadīpānaṃ dhammasaraṇānaṃ anaññasaraṇānaṃ yoni upaparikkhitabbā ‘Kiṃjātikā sokaparidevadukkhadomanassupāyāsā, kiṃpahotikā’ti?",
  "sn22.43:5.1": "Kiṃjātikā ca, bhikkhave, sokaparidevadukkhadomanassupāyāsā, kiṃpahotikā?",
  "sn22.43:5.2": "Idha, bhikkhave, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto, rūpaṃ attato samanupassati, rūpavantaṃ vā attānaṃ;",
  "sn22.43:5.3": "attani vā rūpaṃ, rūpasmiṃ vā attānaṃ.",
  "sn22.43:5.4": "Tassa taṃ rūpaṃ vipariṇamati, aññathā ca hoti.",
  "sn22.43:5.5": "Tassa rūpavipariṇāmaññathābhāvā uppajjanti sokaparidevadukkhadomanassupāyāsā.",
  "sn22.43:5.6": "Vedanaṃ attato samanupassati, vedanāvantaṃ vā attānaṃ;",
  "sn22.43:5.7": "attani vā vedanaṃ, vedanāya vā attānaṃ.",
  "sn22.43:5.8": "Tassa sā vedanā vipariṇamati, aññathā ca hoti.",
  "sn22.43:5.9": "Tassa vedanāvipariṇāmaññathābhāvā uppajjanti sokaparideva … pe …",
  "sn22.43:5.10": "pāyāsā.",
  "sn22.43:5.11": "Saññaṃ attato samanupassati …",
  "sn22.43:5.12": "saṅkhāre attato samanupassati …",
  "sn22.43:5.13": "viññāṇaṃ attato samanupassati, viññāṇavantaṃ vā attānaṃ;",
  "sn22.43:5.14": "attani vā viññāṇaṃ, viññāṇasmiṃ vā attānaṃ.",
  "sn22.43:5.15": "Tassa taṃ viññāṇaṃ vipariṇamati, aññathā ca hoti.",
  "sn22.43:5.16": "Tassa viññāṇavipariṇāmaññathābhāvā uppajjanti sokaparidevadukkhadomanassupāyāsā.",
  "sn22.43:6.1": "Rūpassa tveva, bhikkhave, aniccataṃ viditvā <span class=\\\"var\\\" title=\\\"vipariṇāmavirāganirodhaṃ (bj)\\\" id=\\\"note68\\\">vipariṇāmaṃ virāgaṃ nirodhaṃ</span>, ‘pubbe ceva rūpaṃ etarahi ca sabbaṃ rūpaṃ aniccaṃ dukkhaṃ vipariṇāmadhamman’ti, evametaṃ yathābhūtaṃ sammappaññāya passato ye sokaparidevadukkhadomanassupāyāsā te pahīyanti.",
  "sn22.43:6.2": "Tesaṃ pahānā na paritassati, aparitassaṃ sukhaṃ viharati, sukhavihārī bhikkhu ‘tadaṅganibbuto’ti vuccati.",
  "sn22.43:6.3": "Vedanāya tveva, bhikkhave, aniccataṃ viditvā vipariṇāmaṃ virāgaṃ nirodhaṃ, ‘pubbe ceva vedanā etarahi ca sabbā vedanā aniccā dukkhā vipariṇāmadhammā’ti, evametaṃ yathābhūtaṃ sammappaññāya passato ye sokaparidevadukkhadomanassupāyāsā te pahīyanti.",
  "sn22.43:6.4": "Tesaṃ pahānā na paritassati, aparitassaṃ sukhaṃ viharati, sukhavihārī bhikkhu ‘tadaṅganibbuto’ti vuccati.",
  "sn22.43:6.5": "Saññāya …",
  "sn22.43:6.6": "saṅkhārānaṃ tveva, bhikkhave, aniccataṃ viditvā vipariṇāmaṃ virāgaṃ nirodhaṃ, ‘pubbe ceva saṅkhārā etarahi ca sabbe saṅkhārā aniccā dukkhā vipariṇāmadhammā’ti, evametaṃ yathābhūtaṃ sammappaññāya passato ye sokaparidevadukkhadomanassupāyāsā te pahīyanti.",
  "sn22.43:6.7": "Tesaṃ pahānā na paritassati, aparitassaṃ sukhaṃ viharati, sukhavihārī bhikkhu ‘tadaṅganibbuto’ti vuccati.",
  "sn22.43:6.8": "Viññāṇassa tveva, bhikkhave, aniccataṃ viditvā vipariṇāmaṃ virāgaṃ nirodhaṃ, ‘pubbe ceva viññāṇaṃ etarahi ca sabbaṃ viññāṇaṃ aniccaṃ dukkhaṃ vipariṇāmadhamman’ti, evametaṃ yathābhūtaṃ sammappaññāya passato ye sokaparidevadukkhadomanassupāyāsā te pahīyanti.",
  "sn22.43:6.9": "Tesaṃ pahānā na paritassati, aparitassaṃ sukhaṃ viharati, sukhavihārī bhikkhu ‘tadaṅganibbuto’ti vuccatī”ti.",
  "sn22.43:7.1": "Paṭhamaṃ."
}