{
  "_markup_path": "markup/sn/sn22/sn22.001.html",
  "_alt_strings": [
    "en/sujato/sn/sn22/sn22.001.json"
  ],
  "sn22.1:1.1": "Saṃyutta Nikāya 22",
  "sn22.1:2.1": "<span class=\\\"var\\\" title=\\\"nakulapitāvaggo (pts1)\\\" id=\\\"note1\\\">1. Nakulapituvagga</span>",
  "sn22.1:3.1": "<span class=\\\"var\\\" title=\\\"nakulapitā (pts1)\\\" id=\\\"note2\\\">1. Nakulapitusutta</span>",
  "sn22.1:4.1": "<span class=\\\"evam\\\">Evaṃ me sutaṃ—​</span>",
  "sn22.1:4.2": "ekaṃ samayaṃ bhagavā bhaggesu viharati <span class=\\\"var\\\" title=\\\"suṃsumāragire (bj, s1-3, km, pts1)\\\" id=\\\"note3\\\">susumāragire</span> bhesakaḷāvane migadāye.",
  "sn22.1:4.3": "Atha kho nakulapitā gahapati yena bhagavā tenupasaṅkami;",
  "sn22.1:4.4": "upasaṅkamitvā bhagavantaṃ abhivādetvā ekamantaṃ nisīdi.",
  "sn22.1:4.5": "Ekamantaṃ nisinno kho nakulapitā gahapati bhagavantaṃ etadavoca:",
  "sn22.1:5.1": "“Ahamasmi, bhante, jiṇṇo vuḍḍho mahallako addhagato vayoanuppatto āturakāyo abhikkhaṇātaṅko.",
  "sn22.1:5.2": "Aniccadassāvī kho panāhaṃ, bhante, bhagavato manobhāvanīyānañca bhikkhūnaṃ.",
  "sn22.1:5.3": "Ovadatu maṃ, bhante, bhagavā;",
  "sn22.1:5.4": "anusāsatu maṃ, bhante, bhagavā;",
  "sn22.1:5.5": "yaṃ mamassa dīgharattaṃ hitāya sukhāyā”ti.",
  "sn22.1:6.1": "“Evametaṃ, gahapati, evametaṃ, gahapati.",
  "sn22.1:6.2": "Āturo hāyaṃ, gahapati, kāyo aṇḍabhūto pariyonaddho.",
  "sn22.1:6.3": "Yo hi, gahapati, imaṃ kāyaṃ pariharanto muhuttampi ārogyaṃ paṭijāneyya, kimaññatra bālyā?",
  "sn22.1:6.4": "Tasmātiha te, gahapati, evaṃ sikkhitabbaṃ:",
  "sn22.1:6.5": "‘āturakāyassa me sato cittaṃ anāturaṃ bhavissatī’ti.",
  "sn22.1:6.6": "Evañhi te, gahapati, sikkhitabban”ti.",
  "sn22.1:7.1": "Atha kho nakulapitā gahapati bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā yenāyasmā sāriputto tenupasaṅkami;",
  "sn22.1:7.2": "upasaṅkamitvā āyasmantaṃ sāriputtaṃ abhivādetvā ekamantaṃ nisīdi.",
  "sn22.1:7.3": "Ekamantaṃ nisinnaṃ kho nakulapitaraṃ gahapatiṃ āyasmā sāriputto etadavoca:",
  "sn22.1:7.4": "“vippasannāni kho te, gahapati, indriyāni;",
  "sn22.1:7.5": "parisuddho mukhavaṇṇo pariyodāto.",
  "sn22.1:7.6": "Alattha no ajja bhagavato sammukhā dhammiṃ kathaṃ savanāyā”ti?",
  "sn22.1:8.1": "“Kathañhi no siyā, bhante.",
  "sn22.1:8.2": "Idānāhaṃ, bhante, bhagavatā dhammiyā kathāya amatena abhisitto”ti.",
  "sn22.1:8.3": "“Yathā kathaṃ pana tvaṃ, gahapati, bhagavatā dhammiyā kathāya amatena abhisitto”ti?",
  "sn22.1:8.4": "“Idhāhaṃ, bhante, yena bhagavā tenupasaṅkamiṃ;",
  "sn22.1:8.5": "upasaṅkamitvā bhagavantaṃ abhivādetvā ekamantaṃ nisīdiṃ.",
  "sn22.1:8.6": "Ekamantaṃ nisinno khvāhaṃ, bhante, bhagavantaṃ etadavocaṃ:",
  "sn22.1:8.7": "‘ahamasmi, bhante, jiṇṇo vuḍḍho mahallako addhagato vayoanuppatto āturakāyo abhikkhaṇātaṅko.",
  "sn22.1:8.8": "Aniccadassāvī kho panāhaṃ, bhante, bhagavato manobhāvanīyānañca bhikkhūnaṃ.",
  "sn22.1:8.9": "Ovadatu maṃ, bhante, bhagavā;",
  "sn22.1:8.10": "anusāsatu maṃ, bhante, bhagavā;",
  "sn22.1:8.11": "yaṃ mamassa dīgharattaṃ hitāya sukhāyā’ti.",
  "sn22.1:9.1": "Evaṃ vutte, maṃ, bhante, bhagavā etadavoca:",
  "sn22.1:9.2": "‘evametaṃ, gahapati, evametaṃ, gahapati.",
  "sn22.1:9.3": "Āturo hāyaṃ, gahapati, kāyo aṇḍabhūto pariyonaddho.",
  "sn22.1:9.4": "Yo hi, gahapati, imaṃ kāyaṃ pariharanto muhuttampi ārogyaṃ paṭijāneyya, kimaññatra bālyā?",
  "sn22.1:9.5": "Tasmātiha te, gahapati, evaṃ sikkhitabbaṃ—",
  "sn22.1:9.6": "āturakāyassa me sato cittaṃ anāturaṃ bhavissatīti.",
  "sn22.1:9.7": "Evañhi te, gahapati, sikkhitabban’ti.",
  "sn22.1:9.8": "Evaṃ khvāhaṃ, bhante, bhagavatā dhammiyā kathāya amatena abhisitto”ti.",
  "sn22.1:10.1": "“Na hi pana taṃ, gahapati, paṭibhāsi <span class=\\\"var\\\" title=\\\"taṃ bhagavantaṃ (bj)\\\" id=\\\"note4\\\">bhagavantaṃ</span> uttariṃ paṭipucchituṃ:",
  "sn22.1:10.2": "‘kittāvatā nu kho, bhante, āturakāyo ceva hoti āturacitto ca, kittāvatā ca pana āturakāyo hi kho hoti no ca āturacitto’”ti?",
  "sn22.1:10.3": "“Dūratopi kho mayaṃ, bhante, āgaccheyyāma āyasmato sāriputtassa santike etassa bhāsitassa atthamaññātuṃ.",
  "sn22.1:10.4": "Sādhu vatāyasmantaṃyeva sāriputtaṃ paṭibhātu etassa bhāsitassa attho”ti.",
  "sn22.1:11.1": "“Tena hi, gahapati, suṇāhi, sādhukaṃ manasi karohi;",
  "sn22.1:11.2": "bhāsissāmī”ti.",
  "sn22.1:11.3": "“Evaṃ, bhante”ti kho nakulapitā gahapati āyasmato sāriputtassa paccassosi.",
  "sn22.1:11.4": "Āyasmā sāriputto etadavoca:",
  "sn22.1:12.1": "“Kathañca, gahapati, āturakāyo ceva hoti, āturacitto ca?",
  "sn22.1:12.2": "Idha, gahapati, assutavā puthujjano ariyānaṃ adassāvī ariyadhammassa akovido ariyadhamme avinīto sappurisānaṃ adassāvī sappurisadhammassa akovido sappurisadhamme avinīto rūpaṃ attato samanupassati, rūpavantaṃ vā attānaṃ;",
  "sn22.1:12.3": "attani vā rūpaṃ, rūpasmiṃ vā attānaṃ.",
  "sn22.1:12.4": "‘Ahaṃ rūpaṃ, mama rūpan’ti pariyuṭṭhaṭṭhāyī hoti.",
  "sn22.1:12.5": "Tassa ‘ahaṃ rūpaṃ, mama rūpan’ti pariyuṭṭhaṭṭhāyino taṃ rūpaṃ vipariṇamati aññathā hoti.",
  "sn22.1:12.6": "Tassa rūpavipariṇāmaññathābhāvā uppajjanti sokaparidevadukkhadomanassupāyāsā.",
  "sn22.1:13.1": "Vedanaṃ attato samanupassati, vedanāvantaṃ vā attānaṃ;",
  "sn22.1:13.2": "attani vā vedanaṃ, vedanāya vā attānaṃ.",
  "sn22.1:13.3": "‘Ahaṃ vedanā, mama vedanā’ti pariyuṭṭhaṭṭhāyī hoti.",
  "sn22.1:13.4": "Tassa ‘ahaṃ vedanā, mama vedanā’ti pariyuṭṭhaṭṭhāyino, sā vedanā vipariṇamati aññathā hoti.",
  "sn22.1:13.5": "Tassa vedanāvipariṇāmaññathābhāvā uppajjanti sokaparidevadukkhadomanassupāyāsā.",
  "sn22.1:14.1": "Saññaṃ attato samanupassati, saññāvantaṃ vā attānaṃ;",
  "sn22.1:14.2": "attani vā saññaṃ, saññāya vā attānaṃ.",
  "sn22.1:14.3": "‘Ahaṃ saññā, mama saññā’ti pariyuṭṭhaṭṭhāyī hoti.",
  "sn22.1:14.4": "Tassa ‘ahaṃ saññā, mama saññā’ti pariyuṭṭhaṭṭhāyino, sā saññā vipariṇamati aññathā hoti.",
  "sn22.1:14.5": "Tassa saññāvipariṇāmaññathābhāvā uppajjanti sokaparidevadukkhadomanassupāyāsā.",
  "sn22.1:15.1": "Saṅkhāre attato samanupassati, saṅkhāravantaṃ vā attānaṃ;",
  "sn22.1:15.2": "attani vā saṅkhāre, saṅkhāresu vā attānaṃ.",
  "sn22.1:15.3": "‘Ahaṃ saṅkhārā, mama saṅkhārā’ti pariyuṭṭhaṭṭhāyī hoti.",
  "sn22.1:15.4": "Tassa ‘ahaṃ saṅkhārā, mama saṅkhārā’ti pariyuṭṭhaṭṭhāyino, te saṅkhārā vipariṇamanti aññathā honti.",
  "sn22.1:15.5": "Tassa saṅkhāravipariṇāmaññathābhāvā uppajjanti sokaparidevadukkhadomanassupāyāsā.",
  "sn22.1:16.1": "Viññāṇaṃ attato samanupassati, viññāṇavantaṃ vā attānaṃ;",
  "sn22.1:16.2": "attani vā viññāṇaṃ, viññāṇasmiṃ vā attānaṃ.",
  "sn22.1:16.3": "‘Ahaṃ viññāṇaṃ, mama viññāṇan’ti pariyuṭṭhaṭṭhāyī hoti.",
  "sn22.1:16.4": "Tassa ‘ahaṃ viññāṇaṃ, mama viññāṇan’ti pariyuṭṭhaṭṭhāyino, taṃ viññāṇaṃ vipariṇamati aññathā hoti.",
  "sn22.1:16.5": "Tassa viññāṇavipariṇāmaññathābhāvā uppajjanti sokaparidevadukkhadomanassupāyāsā.",
  "sn22.1:16.6": "Evaṃ kho, gahapati, āturakāyo ceva hoti āturacitto ca.",
  "sn22.1:17.1": "Kathañca, gahapati, āturakāyo hi kho hoti no ca āturacitto?",
  "sn22.1:17.2": "Idha, gahapati, sutavā ariyasāvako ariyānaṃ dassāvī ariyadhammassa kovido ariyadhamme suvinīto sappurisānaṃ dassāvī sappurisadhammassa kovido sappurisadhamme suvinīto na rūpaṃ attato samanupassati, na rūpavantaṃ vā attānaṃ;",
  "sn22.1:17.3": "na attani vā rūpaṃ, na rūpasmiṃ vā attānaṃ.",
  "sn22.1:17.4": "‘Ahaṃ rūpaṃ, mama rūpan’ti na pariyuṭṭhaṭṭhāyī hoti.",
  "sn22.1:17.5": "Tassa ‘ahaṃ rūpaṃ, mama rūpan’ti apariyuṭṭhaṭṭhāyino, taṃ rūpaṃ vipariṇamati aññathā hoti.",
  "sn22.1:17.6": "Tassa rūpavipariṇāmaññathābhāvā nuppajjanti sokaparidevadukkhadomanassupāyāsā.",
  "sn22.1:18.1": "Na vedanaṃ attato samanupassati, na vedanāvantaṃ vā attānaṃ;",
  "sn22.1:18.2": "na attani vā vedanaṃ, na vedanāya vā attānaṃ.",
  "sn22.1:18.3": "‘Ahaṃ vedanā, mama vedanā’ti na pariyuṭṭhaṭṭhāyī hoti.",
  "sn22.1:18.4": "Tassa ‘ahaṃ vedanā, mama vedanā’ti apariyuṭṭhaṭṭhāyino, sā vedanā vipariṇamati aññathā hoti.",
  "sn22.1:18.5": "Tassa vedanāvipariṇāmaññathābhāvā nuppajjanti sokaparidevadukkhadomanassupāyāsā.",
  "sn22.1:19.1": "Na saññaṃ attato samanupassati, na saññāvantaṃ vā attānaṃ;",
  "sn22.1:19.2": "na attani vā saññaṃ, na saññāya vā attānaṃ.",
  "sn22.1:19.3": "‘Ahaṃ saññā, mama saññā’ti na pariyuṭṭhaṭṭhāyī hoti.",
  "sn22.1:19.4": "Tassa ‘ahaṃ saññā, mama saññā’ti apariyuṭṭhaṭṭhāyino, sā saññā vipariṇamati aññathā hoti.",
  "sn22.1:19.5": "Tassa saññāvipariṇāmaññathābhāvā nuppajjanti sokaparidevadukkhadomanassupāyāsā.",
  "sn22.1:20.1": "Na saṅkhāre attato samanupassati, na saṅkhāravantaṃ vā attānaṃ;",
  "sn22.1:20.2": "na attani vā saṅkhāre, na saṅkhāresu vā attānaṃ.",
  "sn22.1:20.3": "‘Ahaṃ saṅkhārā, mama saṅkhārā’ti na pariyuṭṭhaṭṭhāyī hoti.",
  "sn22.1:20.4": "Tassa ‘ahaṃ saṅkhārā, mama saṅkhārā’ti apariyuṭṭhaṭṭhāyino, te saṅkhārā vipariṇamanti aññathā honti.",
  "sn22.1:20.5": "Tassa saṅkhāravipariṇāmaññathābhāvā nuppajjanti sokaparidevadukkhadomanassupāyāsā.",
  "sn22.1:21.1": "Na viññāṇaṃ attato samanupassati, na viññāṇavantaṃ vā attānaṃ;",
  "sn22.1:21.2": "na attani vā viññāṇaṃ, na viññāṇasmiṃ vā attānaṃ.",
  "sn22.1:21.3": "‘Ahaṃ viññāṇaṃ, mama viññāṇan’ti na pariyuṭṭhaṭṭhāyī hoti.",
  "sn22.1:21.4": "Tassa ‘ahaṃ viññāṇaṃ, mama viññāṇan’ti apariyuṭṭhaṭṭhāyino, taṃ viññāṇaṃ vipariṇamati aññathā hoti.",
  "sn22.1:21.5": "Tassa viññāṇavipariṇāmaññathābhāvā nuppajjanti sokaparidevadukkhadomanassupāyāsā.",
  "sn22.1:21.6": "Evaṃ kho, gahapati, āturakāyo hoti no ca āturacitto”ti.",
  "sn22.1:22.1": "Idamavoca āyasmā sāriputto.",
  "sn22.1:22.2": "Attamano nakulapitā gahapati āyasmato sāriputtassa bhāsitaṃ abhinandīti.",
  "sn22.1:23.1": "Paṭhamaṃ."
}