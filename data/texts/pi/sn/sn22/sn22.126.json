{
  "_markup_path": "markup/sn/sn22/sn22.126.html",
  "_alt_strings": [
    "en/sujato/sn/sn22/sn22.126.json"
  ],
  "sn22.126:1.1": "Saṃyutta Nikāya 22",
  "sn22.126:2.1": "13. Avijjāvagga",
  "sn22.126:3.1": "126. Samudayadhammasutta",
  "sn22.126:4.1": "Sāvatthinidānaṃ.",
  "sn22.126:4.2": "Atha kho aññataro bhikkhu yena bhagavā tenupasaṅkami;",
  "sn22.126:4.3": "upasaṅkamitvā … pe …",
  "sn22.126:4.4": "ekamantaṃ nisinno kho so bhikkhu bhagavantaṃ etadavoca:",
  "sn22.126:4.5": "“‘avijjā, avijjā’ti, bhante, vuccati.",
  "sn22.126:4.6": "Katamā nu kho, bhante, avijjā;",
  "sn22.126:4.7": "kittāvatā ca avijjāgato hotī”ti?",
  "sn22.126:5.1": "“Idha, bhikkhu, assutavā puthujjano samudayadhammaṃ rūpaṃ ‘samudayadhammaṃ rūpan’ti yathābhūtaṃ nappajānāti;",
  "sn22.126:5.2": "vayadhammaṃ rūpaṃ ‘vayadhammaṃ rūpan’ti yathābhūtaṃ nappajānāti;",
  "sn22.126:5.3": "samudayavayadhammaṃ rūpaṃ ‘samudayavayadhammaṃ rūpan’ti yathābhūtaṃ nappajānāti.",
  "sn22.126:5.4": "Samudayadhammaṃ vedanaṃ ‘samudayadhammā vedanā’ti yathābhūtaṃ nappajānāti;",
  "sn22.126:5.5": "vayadhammaṃ vedanaṃ ‘vayadhammā vedanā’ti yathābhūtaṃ nappajānāti;",
  "sn22.126:5.6": "samudayavayadhammaṃ vedanaṃ ‘samudayavayadhammā vedanā’ti yathābhūtaṃ nappajānāti.",
  "sn22.126:5.7": "Samudayadhammaṃ saññaṃ … pe …",
  "sn22.126:5.8": "samudayadhamme saṅkhāre ‘samudayadhammā saṅkhārā’ti yathābhūtaṃ nappajānāti;",
  "sn22.126:5.9": "vayadhamme saṅkhāre ‘vayadhammā saṅkhārā’ti yathābhūtaṃ nappajānāti;",
  "sn22.126:5.10": "samudayavayadhamme saṅkhāre ‘samudayavayadhammā saṅkhārā’ti yathābhūtaṃ nappajānāti.",
  "sn22.126:5.11": "Samudayadhammaṃ viññāṇaṃ ‘samudayadhammaṃ viññāṇan’ti yathābhūtaṃ nappajānāti;",
  "sn22.126:5.12": "vayadhammaṃ viññāṇaṃ ‘vayadhammaṃ viññāṇan’ti yathābhūtaṃ nappajānāti;",
  "sn22.126:5.13": "samudayavayadhammaṃ viññāṇaṃ ‘samudayavayadhammaṃ viññāṇan’ti yathābhūtaṃ nappajānāti.",
  "sn22.126:5.14": "Ayaṃ vuccati, bhikkhu, avijjā;",
  "sn22.126:5.15": "ettāvatā ca avijjāgato hotī”ti.",
  "sn22.126:6.1": "Evaṃ vutte, so bhikkhu bhagavantaṃ etadavoca:",
  "sn22.126:6.2": "“‘vijjā, vijjā’ti, bhante, vuccati.",
  "sn22.126:6.3": "Katamā nu kho, bhante, vijjā;",
  "sn22.126:6.4": "kittāvatā ca vijjāgato hotī”ti?",
  "sn22.126:7.1": "“Idha, bhikkhu, sutavā ariyasāvako samudayadhammaṃ rūpaṃ ‘samudayadhammaṃ rūpan’ti yathābhūtaṃ pajānāti;",
  "sn22.126:7.2": "vayadhammaṃ rūpaṃ ‘vayadhammaṃ rūpan’ti yathābhūtaṃ pajānāti;",
  "sn22.126:7.3": "samudayavayadhammaṃ rūpaṃ ‘samudayavayadhammaṃ rūpan’ti yathābhūtaṃ pajānāti.",
  "sn22.126:7.4": "Samudayadhammaṃ vedanaṃ ‘samudayadhammā vedanā’ti yathābhūtaṃ pajānāti;",
  "sn22.126:7.5": "vayadhammaṃ vedanaṃ ‘vayadhammā vedanā’ti yathābhūtaṃ pajānāti;",
  "sn22.126:7.6": "samudayavayadhammaṃ vedanaṃ ‘samudayavayadhammā vedanā’ti yathābhūtaṃ pajānāti.",
  "sn22.126:7.7": "Samudayadhammaṃ saññaṃ …",
  "sn22.126:7.8": "samudayadhamme saṅkhāre ‘samudayadhammā saṅkhārā’ti yathābhūtaṃ pajānāti;",
  "sn22.126:7.9": "vayadhamme saṅkhāre ‘vayadhammā saṅkhārā’ti yathābhūtaṃ pajānāti;",
  "sn22.126:7.10": "samudayavayadhamme saṅkhāre ‘samudayavayadhammā saṅkhārā’ti yathābhūtaṃ pajānāti.",
  "sn22.126:7.11": "Samudayadhammaṃ viññāṇaṃ ‘samudayadhammaṃ viññāṇan’ti yathābhūtaṃ pajānāti;",
  "sn22.126:7.12": "vayadhammaṃ viññāṇaṃ ‘vayadhammaṃ viññāṇan’ti yathābhūtaṃ pajānāti;",
  "sn22.126:7.13": "samudayavayadhammaṃ viññāṇaṃ ‘samudayavayadhammaṃ viññāṇan’ti yathābhūtaṃ pajānāti.",
  "sn22.126:7.14": "Ayaṃ vuccati, bhikkhu, vijjā;",
  "sn22.126:7.15": "ettāvatā ca vijjāgato hotī”ti.",
  "sn22.126:8.1": "Paṭhamaṃ."
}