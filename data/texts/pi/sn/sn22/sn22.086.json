{
  "_markup_path": "markup/sn/sn22/sn22.086.html",
  "_alt_strings": [
    "en/sujato/sn/sn22/sn22.086.json"
  ],
  "sn22.86:1.1": "Saṃyutta Nikāya 22",
  "sn22.86:2.1": "9. Theravagga",
  "sn22.86:3.1": "86. Anurādhasutta",
  "sn22.86:4.1": "<span class=\\\"var\\\" title=\\\"evaṃ me sutaṃ. ekaṃ (bj, pts1)\\\" id=\\\"note141\\\">Ekaṃ</span> samayaṃ bhagavā vesāliyaṃ viharati mahāvane kūṭāgārasālāyaṃ.",
  "sn22.86:4.2": "Tena kho pana samayena āyasmā anurādho bhagavato avidūre araññakuṭikāyaṃ viharati.",
  "sn22.86:4.3": "Atha kho sambahulā aññatitthiyā paribbājakā yenāyasmā anurādho tenupasaṅkamiṃsu;",
  "sn22.86:4.4": "upasaṅkamitvā āyasmatā anurādhena saddhiṃ sammodiṃsu.",
  "sn22.86:4.5": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.",
  "sn22.86:4.6": "Ekamantaṃ nisinnā kho te aññatitthiyā paribbājakā āyasmantaṃ anurādhaṃ etadavocuṃ:",
  "sn22.86:4.7": "“yo so, āvuso anurādha, tathāgato uttamapuriso paramapuriso paramapattipatto, taṃ tathāgato imesu catūsu ṭhānesu paññāpayamāno paññāpeti:",
  "sn22.86:4.8": "‘hoti tathāgato paraṃ maraṇā’ti vā, ‘na hoti tathāgato paraṃ maraṇā’ti vā, ‘hoti ca na ca hoti tathāgato paraṃ maraṇā’ti vā, ‘neva hoti na na hoti tathāgato paraṃ maraṇā’ti vā”ti?",
  "sn22.86:5.1": "Evaṃ vutte, āyasmā anurādho te aññatitthiye paribbājake etadavoca:",
  "sn22.86:5.2": "“yo so āvuso tathāgato uttamapuriso paramapuriso paramapattipatto taṃ tathāgato aññatra imehi catūhi ṭhānehi paññāpayamāno paññāpeti:",
  "sn22.86:5.3": "‘hoti tathāgato paraṃ maraṇā’ti vā, ‘na hoti tathāgato paraṃ maraṇā’ti vā, ‘hoti ca na ca hoti tathāgato paraṃ maraṇā’ti vā, ‘neva hoti na na hoti tathāgato paraṃ maraṇā’ti vā”ti.",
  "sn22.86:5.4": "Evaṃ vutte, aññatitthiyā paribbājakā āyasmantaṃ anurādhaṃ etadavocuṃ:",
  "sn22.86:5.5": "“so cāyaṃ bhikkhu navo bhavissati acirapabbajito, thero vā pana bālo abyatto”ti.",
  "sn22.86:5.6": "Atha kho aññatitthiyā paribbājakā āyasmantaṃ anurādhaṃ navavādena ca bālavādena ca apasādetvā uṭṭhāyāsanā pakkamiṃsu.",
  "sn22.86:6.1": "Atha kho āyasmato anurādhassa acirapakkantesu tesu aññatitthiyesu paribbājakesu etadahosi:",
  "sn22.86:6.2": "“sace kho maṃ te aññatitthiyā paribbājakā uttariṃ pañhaṃ puccheyyuṃ.",
  "sn22.86:6.3": "Kathaṃ byākaramāno nu khvāhaṃ tesaṃ aññatitthiyānaṃ paribbājakānaṃ vuttavādī ceva bhagavato assaṃ, na ca bhagavantaṃ abhūtena abbhācikkheyyaṃ, dhammassa cānudhammaṃ byākareyyaṃ, na ca koci sahadhammiko vādānuvādo gārayhaṃ ṭhānaṃ āgaccheyyā”ti?",
  "sn22.86:7.1": "Atha kho āyasmā anurādho yena bhagavā tenupasaṅkami;",
  "sn22.86:7.2": "upasaṅkamitvā … pe …",
  "sn22.86:7.3": "ekamantaṃ nisinno kho āyasmā anurādho bhagavantaṃ etadavoca:",
  "sn22.86:7.4": "“idhāhaṃ, bhante, bhagavato avidūre araññakuṭikāyaṃ viharāmi.",
  "sn22.86:7.5": "Atha kho, bhante, sambahulā aññatitthiyā paribbājakā yenāhaṃ tenupasaṅkamiṃsu … pe …",
  "sn22.86:7.6": "maṃ etadavocuṃ:",
  "sn22.86:7.7": "‘yo so, āvuso anurādha, tathāgato uttamapuriso paramapuriso paramapattipatto taṃ tathāgato imesu catūsu ṭhānesu paññāpayamāno paññāpeti—",
  "sn22.86:7.8": "hoti tathāgato paraṃ maraṇāti vā, na hoti …",
  "sn22.86:7.9": "hoti ca na ca hoti, neva hoti na na hoti tathāgato paraṃ maraṇāti vā’”ti?",
  "sn22.86:8.1": "Evaṃ vuttāhaṃ, bhante, te aññatitthiye paribbājake etadavocaṃ:",
  "sn22.86:8.2": "“yo so, āvuso, tathāgato uttamapuriso paramapuriso paramapattipatto, taṃ tathāgato aññatra imehi catūhi ṭhānehi paññāpayamāno paññāpeti:",
  "sn22.86:8.3": "‘hoti tathāgato paraṃ maraṇā’ti vā … pe …",
  "sn22.86:8.4": "‘neva hoti na na hoti tathāgato paraṃ maraṇā’ti vāti.",
  "sn22.86:8.5": "Evaṃ vutte, bhante, te aññatitthiyā paribbājakā maṃ etadavocuṃ:",
  "sn22.86:8.6": "‘so cāyaṃ bhikkhu na vo bhavissati acirapabbajito thero vā pana bālo abyatto’ti.",
  "sn22.86:8.7": "Atha kho maṃ, bhante, te aññatitthiyā paribbājakā navavādena ca bālavādena ca apasādetvā uṭṭhāyāsanā pakkamiṃsu.",
  "sn22.86:9.1": "Tassa mayhaṃ, bhante, acirapakkantesu tesu aññatitthiyesu paribbājakesu etadahosi:",
  "sn22.86:9.2": "‘sace kho maṃ te aññatitthiyā paribbājakā uttariṃ pañhaṃ puccheyyuṃ.",
  "sn22.86:9.3": "Kathaṃ byākaramāno nu khvāhaṃ tesaṃ aññatitthiyānaṃ paribbājakānaṃ vuttavādī ceva bhagavato assaṃ, na ca bhagavantaṃ abhūtena abbhācikkheyyaṃ, dhammassa cānudhammaṃ byākareyyaṃ, na ca koci sahadhammiko vādānuvādo gārayhaṃ ṭhānaṃ āgaccheyyā’”ti?",
  "sn22.86:10.1": "“Taṃ kiṃ maññasi, anurādha, rūpaṃ niccaṃ vā aniccaṃ vā”ti?",
  "sn22.86:10.2": "“Aniccaṃ, bhante”.",
  "sn22.86:10.3": "“Yaṃ panāniccaṃ dukkhaṃ vā taṃ sukhaṃ vā”ti?",
  "sn22.86:10.4": "“Dukkhaṃ, bhante”.",
  "sn22.86:10.5": "“Yaṃ panāniccaṃ dukkhaṃ vipariṇāmadhammaṃ kallaṃ nu taṃ samanupassituṃ:",
  "sn22.86:10.6": "‘etaṃ mama, esohamasmi, eso me attā’”ti?",
  "sn22.86:10.7": "“No hetaṃ, bhante”.",
  "sn22.86:10.8": "“Vedanā …",
  "sn22.86:10.9": "saññā …",
  "sn22.86:10.10": "saṅkhārā …",
  "sn22.86:10.11": "viññāṇaṃ niccaṃ vā aniccaṃ vā”ti?",
  "sn22.86:10.12": "“Aniccaṃ, bhante” … pe …",
  "sn22.86:10.13": "tasmātiha … pe …",
  "sn22.86:10.14": "evaṃ passaṃ … pe …",
  "sn22.86:10.15": "nāparaṃ itthattāyāti pajānāti”.",
  "sn22.86:11.1": "“Taṃ kiṃ maññasi, anurādha, rūpaṃ tathāgatoti samanupassasī”ti?",
  "sn22.86:11.2": "“No hetaṃ, bhante”.",
  "sn22.86:11.3": "“Vedanaṃ …",
  "sn22.86:11.4": "saññaṃ …",
  "sn22.86:11.5": "saṅkhāre …",
  "sn22.86:11.6": "viññāṇaṃ tathāgatoti samanupassasī”ti?",
  "sn22.86:11.7": "“No hetaṃ, bhante”.",
  "sn22.86:12.1": "“Taṃ kiṃ maññasi, anurādha, rūpasmiṃ tathāgatoti samanupassasī”ti?",
  "sn22.86:12.2": "“No hetaṃ, bhante”.",
  "sn22.86:12.3": "“Aññatra rūpā tathāgatoti samanupassasī”ti?",
  "sn22.86:12.4": "“No hetaṃ, bhante”.",
  "sn22.86:12.5": "“Vedanāya … pe …",
  "sn22.86:12.6": "aññatra vedanāya … pe …",
  "sn22.86:12.7": "saññāya …",
  "sn22.86:12.8": "aññatra saññāya …",
  "sn22.86:12.9": "saṅkhāresu …",
  "sn22.86:12.10": "aññatra saṅkhārehi …",
  "sn22.86:12.11": "viññāṇasmiṃ …",
  "sn22.86:12.12": "aññatra viññāṇā tathāgatoti samanupassasī”ti?",
  "sn22.86:12.13": "“No hetaṃ, bhante”.",
  "sn22.86:13.1": "“Taṃ kiṃ maññasi, anurādha, rūpaṃ …",
  "sn22.86:13.2": "vedanā …",
  "sn22.86:13.3": "saññā …",
  "sn22.86:13.4": "saṅkhārā …",
  "sn22.86:13.5": "viññāṇaṃ tathāgatoti samanupassasī”ti?",
  "sn22.86:13.6": "“No hetaṃ, bhante”.",
  "sn22.86:14.1": "“Taṃ kiṃ maññasi, anurādha, ayaṃ so arūpī …",
  "sn22.86:14.2": "avedano …",
  "sn22.86:14.3": "asaññī …",
  "sn22.86:14.4": "asaṅkhāro …",
  "sn22.86:14.5": "aviññāṇo tathāgatoti samanupassasī”ti?",
  "sn22.86:14.6": "“No hetaṃ, bhante”.",
  "sn22.86:15.1": "“Ettha ca te, anurādha, diṭṭheva dhamme saccato thetato tathāgate anupalabbhiyamāne kallaṃ nu te taṃ veyyākaraṇaṃ:",
  "sn22.86:15.2": "‘yo so, āvuso, tathāgato uttamapuriso paramapuriso paramapattipatto taṃ tathāgato aññatra imehi catūhi ṭhānehi paññāpayamāno paññāpeti—",
  "sn22.86:15.3": "hoti tathāgato paraṃ maraṇāti vā …",
  "sn22.86:15.4": "na hoti …",
  "sn22.86:15.5": "hoti ca na ca hoti …",
  "sn22.86:15.6": "neva hoti na na hoti tathāgato paraṃ maraṇāti vā’”ti?",
  "sn22.86:15.7": "“No hetaṃ, bhante”.",
  "sn22.86:16.1": "“Sādhu sādhu, anurādha.",
  "sn22.86:16.2": "Pubbe cāhaṃ, anurādha, etarahi ca dukkhañceva paññapemi, dukkhassa ca nirodhan”ti.",
  "sn22.86:17.1": "Catutthaṃ."
}