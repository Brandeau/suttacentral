{
  "_markup_path": "markup/sn/sn22/sn22.008.html",
  "_alt_strings": [
    "en/sujato/sn/sn22/sn22.008.json"
  ],
  "sn22.8:1.1": "Saṃyutta Nikāya 22",
  "sn22.8:2.1": "1. Nakulapituvagga",
  "sn22.8:3.1": "8. Dutiyaupādāparitassanāsutta",
  "sn22.8:4.1": "Sāvatthinidānaṃ.",
  "sn22.8:4.2": "“Upādāparitassanañca vo, bhikkhave, desessāmi anupādāaparitassanañca.",
  "sn22.8:4.3": "Taṃ suṇātha … pe …",
  "sn22.8:4.4": "kathañca, bhikkhave, upādāparitassanā hoti?",
  "sn22.8:4.5": "Idha, bhikkhave, assutavā puthujjano rūpaṃ ‘etaṃ mama, esohamasmi, eso me attā’ti samanupassati.",
  "sn22.8:4.6": "Tassa taṃ rūpaṃ vipariṇamati aññathā hoti.",
  "sn22.8:4.7": "Tassa rūpavipariṇāmaññathābhāvā uppajjanti sokaparidevadukkhadomanassupāyāsā.",
  "sn22.8:4.8": "Vedanaṃ etaṃ mama … pe …",
  "sn22.8:4.9": "saññaṃ etaṃ mama …",
  "sn22.8:4.10": "saṅkhāre etaṃ mama …",
  "sn22.8:4.11": "viññāṇaṃ ‘etaṃ mama, esohamasmi, eso me attā’ti samanupassati.",
  "sn22.8:4.12": "Tassa taṃ viññāṇaṃ vipariṇamati aññathā hoti.",
  "sn22.8:4.13": "Tassa viññāṇavipariṇāmaññathābhāvā uppajjanti sokaparidevadukkhadomanassupāyāsā.",
  "sn22.8:4.14": "Evaṃ kho, bhikkhave, upādāparitassanā hoti.",
  "sn22.8:5.1": "Kathañca, bhikkhave, anupādāaparitassanā hoti?",
  "sn22.8:5.2": "Idha, bhikkhave, sutavā ariyasāvako rūpaṃ ‘netaṃ mama, nesohamasmi, na meso attā’ti samanupassati.",
  "sn22.8:5.3": "Tassa taṃ rūpaṃ vipariṇamati aññathā hoti.",
  "sn22.8:5.4": "Tassa rūpavipariṇāmaññathābhāvā nuppajjanti sokaparidevadukkhadomanassupāyāsā.",
  "sn22.8:5.5": "Vedanaṃ netaṃ mama …",
  "sn22.8:5.6": "saññaṃ netaṃ mama …",
  "sn22.8:5.7": "saṅkhāre netaṃ mama …",
  "sn22.8:5.8": "viññāṇaṃ ‘netaṃ mama, nesohamasmi, na meso attā’ti samanupassati.",
  "sn22.8:5.9": "Tassa taṃ viññāṇaṃ vipariṇamati aññathā hoti.",
  "sn22.8:5.10": "Tassa viññāṇavipariṇāmaññathābhāvā nuppajjanti sokaparidevadukkhadomanassupāyāsā.",
  "sn22.8:5.11": "Evaṃ kho, bhikkhave, anupādāaparitassanā hotī”ti.",
  "sn22.8:6.1": "Aṭṭhamaṃ."
}