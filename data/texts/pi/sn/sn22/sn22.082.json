{
  "_markup_path": "markup/sn/sn22/sn22.082.html",
  "_alt_strings": [
    "en/sujato/sn/sn22/sn22.082.json"
  ],
  "sn22.82:1.1": "Saṃyutta Nikāya 22",
  "sn22.82:2.1": "8. Khajjanīyavagga",
  "sn22.82:3.1": "<span class=\\\"var\\\" title=\\\"puṇṇamāsuttaṃ (bj) | puṇṇamā (pts1)\\\" id=\\\"note128\\\">82. Puṇṇamasutta</span>",
  "sn22.82:4.1": "Ekaṃ samayaṃ bhagavā sāvatthiyaṃ viharati pubbārāme migāramātupāsāde mahatā bhikkhusaṃghena saddhiṃ.",
  "sn22.82:4.2": "Tena kho pana samayena bhagavā tadahuposathe pannarase puṇṇāya puṇṇamāya rattiyā bhikkhusaṃghaparivuto ajjhokāse nisinno hoti.",
  "sn22.82:5.1": "Atha kho aññataro bhikkhu uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:",
  "sn22.82:5.2": "“puccheyyāhaṃ, bhante, bhagavantaṃ <span class=\\\"var\\\" title=\\\"kañcideva (?)\\\" id=\\\"note129\\\">kiñcideva</span> desaṃ, sace me bhagavā okāsaṃ karoti pañhassa veyyākaraṇāyā”ti?",
  "sn22.82:5.3": "“Tena hi tvaṃ, bhikkhu, sake āsane nisīditvā puccha yadākaṅkhasī”ti.",
  "sn22.82:5.4": "“Evaṃ, bhante”ti kho so bhikkhu bhagavato paṭissutvā sake āsane nisīditvā bhagavantaṃ etadavoca:",
  "sn22.82:5.5": "“ime nu kho, bhante, pañcupādānakkhandhā, seyyathidaṃ—",
  "sn22.82:5.6": "rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho”ti.",
  "sn22.82:6.1": "“Ime kho, bhikkhu, pañcupādānakkhandhā;",
  "sn22.82:6.2": "seyyathidaṃ—",
  "sn22.82:6.3": "rūpupādānakkhandho … pe …",
  "sn22.82:6.4": "viññāṇupādānakkhandho”ti.",
  "sn22.82:6.5": "“Sādhu, bhante”ti kho so bhikkhu bhagavato bhāsitaṃ abhinanditvā anumoditvā bhagavantaṃ uttariṃ pañhaṃ apucchi:",
  "sn22.82:7.1": "“Ime kho pana, bhante, pañcupādānakkhandhā kiṃmūlakā”ti?",
  "sn22.82:7.2": "“Ime kho, bhikkhu, pañcupādānakkhandhā chandamūlakā”ti … pe …",
  "sn22.82:7.3": "taññeva nu kho, bhante, upādānaṃ te pañcupādānakkhandhā udāhu aññatra pañcahi upādānakkhandhehi upādānan”ti?",
  "sn22.82:7.4": "“Na kho, bhikkhu, taññeva upādānaṃ te pañcupādānakkhandhā nāpi aññatra pañcahi upādānakkhandhehi upādānaṃ, api ca yo tattha chandarāgo taṃ tattha upādānan”ti.",
  "sn22.82:7.5": "“Sādhu, bhante”ti kho so bhikkhu … pe …",
  "sn22.82:7.6": "uttariṃ pañhaṃ apucchi:",
  "sn22.82:8.1": "“Siyā pana, bhante, pañcupādānakkhandhesu chandarāgavemattatā”ti?",
  "sn22.82:8.2": "“Siyā, bhikkhū”ti bhagavā avoca:",
  "sn22.82:8.3": "“idha, bhikkhu, ekaccassa evaṃ hoti:",
  "sn22.82:8.4": "‘evaṃrūpo siyaṃ anāgatamaddhānaṃ, evaṃvedano siyaṃ anāgatamaddhānaṃ, evaṃsañño siyaṃ anāgatamaddhānaṃ, evaṃsaṅkhāro siyaṃ anāgatamaddhānaṃ, evaṃviññāṇo siyaṃ anāgatamaddhānan’ti.",
  "sn22.82:8.5": "Evaṃ kho, bhikkhu, siyā pañcupādānakkhandhesu chandarāgavemattatā”ti?",
  "sn22.82:8.6": "“Sādhu, bhante”ti kho so bhikkhu … pe …",
  "sn22.82:8.7": "uttariṃ pañhaṃ apucchi:",
  "sn22.82:9.1": "“Kittāvatā nu kho, bhante, khandhānaṃ khandhādhivacanan”ti?",
  "sn22.82:9.2": "“Yaṃ kiñci, bhikkhu, rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, ayaṃ vuccati rūpakkhandho.",
  "sn22.82:9.3": "Yā kāci vedanā …",
  "sn22.82:9.4": "yā kāci saññā …",
  "sn22.82:9.5": "ye keci saṅkhārā …",
  "sn22.82:9.6": "yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, ayaṃ vuccati viññāṇakkhandho.",
  "sn22.82:9.7": "Ettāvatā kho, bhikkhu, khandhānaṃ khandhādhivacanan”ti.",
  "sn22.82:9.8": "“Sādhu, bhante”ti kho so bhikkhu … pe …",
  "sn22.82:9.9": "apucchi:",
  "sn22.82:10.1": "“Ko nu kho, bhante, hetu ko paccayo rūpakkhandhassa paññāpanāya;",
  "sn22.82:10.2": "ko hetu ko paccayo vedanākkhandhassa paññāpanāya;",
  "sn22.82:10.3": "ko hetu ko paccayo saññākkhandhassa paññāpanāya;",
  "sn22.82:10.4": "ko hetu ko paccayo saṅkhārakkhandhassa paññāpanāya;",
  "sn22.82:10.5": "ko hetu ko paccayo viññāṇakkhandhassa paññāpanāyā”ti?",
  "sn22.82:10.6": "“Cattāro kho, bhikkhu, mahābhūtā hetu, cattāro mahābhūtā paccayo rūpakkhandhassa paññāpanāya.",
  "sn22.82:10.7": "Phasso hetu phasso paccayo vedanākkhandhassa paññāpanāya.",
  "sn22.82:10.8": "Phasso hetu phasso paccayo saññākkhandhassa paññāpanāya.",
  "sn22.82:10.9": "Phasso hetu, phasso paccayo saṅkhārakkhandhassa paññāpanāya.",
  "sn22.82:10.10": "Nāmarūpaṃ hetu, nāmarūpaṃ paccayo viññāṇakkhandhassa paññāpanāyā”ti.",
  "sn22.82:10.11": "“Sādhu, bhante”ti kho so bhikkhu … pe …",
  "sn22.82:10.12": "apucchi:",
  "sn22.82:11.1": "“Kathaṃ nu kho, bhante, sakkāyadiṭṭhi hotī”ti?",
  "sn22.82:11.2": "“Idha, bhikkhu, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto rūpaṃ attato samanupassati, rūpavantaṃ vā attānaṃ;",
  "sn22.82:11.3": "attani vā rūpaṃ, rūpasmiṃ vā attānaṃ;",
  "sn22.82:11.4": "vedanaṃ …",
  "sn22.82:11.5": "saññaṃ …",
  "sn22.82:11.6": "saṅkhāre …",
  "sn22.82:11.7": "viññāṇaṃ …",
  "sn22.82:11.8": "attato samanupassati, viññāṇavantaṃ vā attānaṃ;",
  "sn22.82:11.9": "attani vā viññāṇaṃ, viññāṇasmiṃ vā attānaṃ.",
  "sn22.82:11.10": "Evaṃ kho, bhikkhu, sakkāyadiṭṭhi hotī”ti.",
  "sn22.82:11.11": "“Sādhu, bhante”ti kho so bhikkhu … pe …",
  "sn22.82:11.12": "apucchi:",
  "sn22.82:12.1": "“Kathaṃ pana, bhante, sakkāyadiṭṭhi na hotī”ti?",
  "sn22.82:12.2": "“Idha, bhikkhu, sutavā ariyasāvako ariyānaṃ dassāvī ariyadhammassa kovido ariyadhamme suvinīto, sappurisānaṃ dassāvī sappurisadhammassa kovido sappurisadhamme suvinīto na rūpaṃ attato samanupassati, na rūpavantaṃ vā attānaṃ;",
  "sn22.82:12.3": "na attani vā rūpaṃ, na rūpasmiṃ vā attānaṃ;",
  "sn22.82:12.4": "na vedanaṃ …",
  "sn22.82:12.5": "na saññaṃ …",
  "sn22.82:12.6": "na saṅkhāre …",
  "sn22.82:12.7": "na viññāṇaṃ attato samanupassati, na viññāṇavantaṃ vā attānaṃ;",
  "sn22.82:12.8": "na attani vā viññāṇaṃ, na viññāṇasmiṃ vā attānaṃ.",
  "sn22.82:12.9": "Evaṃ kho, bhikkhu, sakkāyadiṭṭhi na hotī”ti.",
  "sn22.82:12.10": "“Sādhu, bhante”ti kho so bhikkhu … pe …",
  "sn22.82:12.11": "apucchi:",
  "sn22.82:13.1": "“Ko nu kho, bhante, rūpassa assādo, ko ādīnavo, kiṃ nissaraṇaṃ;",
  "sn22.82:13.2": "ko vedanāya …",
  "sn22.82:13.3": "ko saññāya …",
  "sn22.82:13.4": "ko saṅkhārānaṃ …",
  "sn22.82:13.5": "ko viññāṇassa assādo, ko ādīnavo, kiṃ nissaraṇan”ti?",
  "sn22.82:13.6": "“Yaṃ kho, bhikkhu, rūpaṃ paṭicca uppajjati sukhaṃ somanassaṃ—",
  "sn22.82:13.7": "ayaṃ rūpassa assādo.",
  "sn22.82:13.8": "Yaṃ rūpaṃ aniccaṃ dukkhaṃ vipariṇāmadhammaṃ—",
  "sn22.82:13.9": "ayaṃ rūpassa ādīnavo.",
  "sn22.82:13.10": "Yo rūpasmiṃ chandarāgavinayo chandarāgappahānaṃ—",
  "sn22.82:13.11": "idaṃ rūpassa nissaraṇaṃ.",
  "sn22.82:13.12": "Yaṃ vedanaṃ paṭicca …",
  "sn22.82:13.13": "yaṃ saññaṃ paṭicca …",
  "sn22.82:13.14": "ye saṅkhāre paṭicca …",
  "sn22.82:13.15": "yaṃ viññāṇaṃ paṭicca uppajjati sukhaṃ somanassaṃ—",
  "sn22.82:13.16": "ayaṃ viññāṇassa assādo.",
  "sn22.82:13.17": "Yaṃ viññāṇaṃ aniccaṃ dukkhaṃ vipariṇāmadhammaṃ—",
  "sn22.82:13.18": "ayaṃ viññāṇassa ādīnavo.",
  "sn22.82:13.19": "Yo viññāṇasmiṃ chandarāgavinayo chandarāgappahānaṃ—",
  "sn22.82:13.20": "idaṃ viññāṇassa nissaraṇan”ti.",
  "sn22.82:13.21": "“Sādhu, bhante”ti kho so bhikkhu bhagavato bhāsitaṃ abhinanditvā anumoditvā bhagavantaṃ uttariṃ pañhaṃ apucchi:",
  "sn22.82:14.1": "“Kathaṃ nu kho, bhante, jānato, kathaṃ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā na hontī”ti?",
  "sn22.82:14.2": "“Yaṃ kiñci, bhikkhu, rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ:",
  "sn22.82:14.3": "‘netaṃ mama, nesohamasmi, na meso attā’ti evametaṃ yathābhūtaṃ sammappaññāya passati.",
  "sn22.82:14.4": "Yā kāci vedanā …",
  "sn22.82:14.5": "yā kāci saññā …",
  "sn22.82:14.6": "ye keci saṅkhārā …",
  "sn22.82:14.7": "yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ:",
  "sn22.82:14.8": "‘netaṃ mama, nesohamasmi, na meso attā’ti evametaṃ yathābhūtaṃ sammappaññāya passati.",
  "sn22.82:14.9": "Evaṃ kho, bhikkhu, jānato evaṃ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā na hontī”ti.",
  "sn22.82:15.1": "Tena kho pana samayena aññatarassa bhikkhuno evaṃ cetaso parivitakko udapādi:",
  "sn22.82:15.2": "“iti kira bho rūpaṃ anattā, vedanā …",
  "sn22.82:15.3": "saññā …",
  "sn22.82:15.4": "saṅkhārā …",
  "sn22.82:15.5": "viññāṇaṃ anattā;",
  "sn22.82:15.6": "anattakatāni kammāni <span class=\\\"var\\\" title=\\\"kammattānaṃ (s1-3, km, mr) | katamattānaṃ (pts1)\\\" id=\\\"note130\\\">kathamattānaṃ</span> phusissantī”ti.",
  "sn22.82:15.7": "Atha kho bhagavā tassa bhikkhuno cetasā ceto parivitakkamaññāya bhikkhū āmantesi:",
  "sn22.82:16.1": "“Ṭhānaṃ kho panetaṃ, bhikkhave, vijjati yaṃ idhekacco moghapuriso avidvā avijjāgato taṇhādhipateyyena cetasā satthusāsanaṃ atidhāvitabbaṃ maññeyya.",
  "sn22.82:16.2": "‘Iti kira, bho, rūpaṃ anattā, vedanā …",
  "sn22.82:16.3": "saññā …",
  "sn22.82:16.4": "saṅkhārā …",
  "sn22.82:16.5": "viññāṇaṃ anattā.",
  "sn22.82:16.6": "Anattakatāni kammāni kathamattānaṃ phusissantī’ti?",
  "sn22.82:16.7": "Paṭipucchāvinītā kho me tumhe, bhikkhave, tatra tatra tesu tesu dhammesu.",
  "sn22.82:17.1": "Taṃ kiṃ maññatha, bhikkhave, rūpaṃ niccaṃ vā aniccaṃ vā”ti?",
  "sn22.82:17.2": "“Aniccaṃ, bhante”.",
  "sn22.82:17.3": "“Vedanā …",
  "sn22.82:17.4": "saññā …",
  "sn22.82:17.5": "saṅkhārā …",
  "sn22.82:17.6": "viññāṇaṃ niccaṃ vā aniccaṃ vā”ti?",
  "sn22.82:17.7": "“Aniccaṃ, bhante”.",
  "sn22.82:17.8": "“Yaṃ panāniccaṃ dukkhaṃ vā taṃ sukhaṃ vā”ti?",
  "sn22.82:17.9": "“Dukkhaṃ, bhante”.",
  "sn22.82:17.10": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:",
  "sn22.82:17.11": "‘etaṃ mama, esohamasmi, eso me attā’”ti?",
  "sn22.82:17.12": "“No hetaṃ, bhante”.",
  "sn22.82:17.13": "Tasmātiha … pe …",
  "sn22.82:17.14": "evaṃ passaṃ … pe …",
  "sn22.82:17.15": "nāparaṃ itthattāyāti pajānātī”ti.",
  "sn22.82:18.1": "“Dve khandhā taññeva siyaṃ,",
  "sn22.82:18.2": "adhivacanañca hetunā;",
  "sn22.82:18.3": "Sakkāyena duve vuttā,",
  "sn22.82:18.4": "assādaviññāṇakena ca;",
  "sn22.82:18.5": "Ete dasavidhā vuttā,",
  "sn22.82:18.6": "hoti bhikkhu pucchāyā”ti.",
  "sn22.82:19.1": "Dasamaṃ.",
  "sn22.82:20.1": "Khajjanīyavaggo tatiyo.",
  "sn22.82:21.1": "Assādo dve samudayā,",
  "sn22.82:21.2": "arahantehi apare dve;",
  "sn22.82:21.3": "Sīho khajjanī piṇḍolyaṃ,",
  "sn22.82:21.4": "pālileyyena puṇṇamāti."
}