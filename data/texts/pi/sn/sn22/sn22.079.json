{
  "_markup_path": "markup/sn/sn22/sn22.079.html",
  "_alt_strings": [
    "en/sujato/sn/sn22/sn22.079.json"
  ],
  "sn22.79:1.1": "Saṃyutta Nikāya 22",
  "sn22.79:2.1": "8. Khajjanīyavagga",
  "sn22.79:3.1": "<span class=\\\"var\\\" title=\\\"khajjani (pts1)\\\" id=\\\"note114\\\">79. Khajjanīyasutta</span>",
  "sn22.79:4.1": "Sāvatthinidānaṃ.",
  "sn22.79:4.2": "“Ye hi keci, bhikkhave, samaṇā vā brāhmaṇā vā anekavihitaṃ pubbenivāsaṃ anussaramānā anussaranti sabbete pañcupādānakkhandhe anussaranti etesaṃ vā aññataraṃ.",
  "sn22.79:4.3": "Katame pañca?",
  "sn22.79:4.4": "‘Evaṃrūpo ahosiṃ atītamaddhānan’ti—",
  "sn22.79:4.5": "iti vā hi, bhikkhave, anussaramāno rūpaṃyeva anussarati.",
  "sn22.79:4.6": "‘Evaṃvedano ahosiṃ atītamaddhānan’ti—",
  "sn22.79:4.7": "iti vā hi, bhikkhave, anussaramāno vedanaṃyeva anussarati.",
  "sn22.79:4.8": "‘Evaṃsañño ahosiṃ atītamaddhānan’ti …",
  "sn22.79:4.9": "‘evaṃsaṅkhāro ahosiṃ atītamaddhānan’ti …",
  "sn22.79:4.10": "‘evaṃviññāṇo ahosiṃ atītamaddhānan’ti—",
  "sn22.79:4.11": "iti vā hi, bhikkhave, anussaramāno viññāṇameva anussarati.",
  "sn22.79:5.1": "Kiñca, bhikkhave, rūpaṃ vadetha?",
  "sn22.79:5.2": "Ruppatīti kho, bhikkhave, tasmā ‘rūpan’ti vuccati.",
  "sn22.79:5.3": "Kena ruppati?",
  "sn22.79:5.4": "Sītenapi ruppati, uṇhenapi ruppati, jighacchāyapi ruppati, pipāsāyapi ruppati, <span class=\\\"var\\\" title=\\\"... siriṃsapasamphassenapi (bj, pts1) | ... sirīsapasamphassenapi (s1-3)\\\" id=\\\"note115\\\">ḍaṃsamakasavātātapasarīsapasamphassenapi</span> ruppati.",
  "sn22.79:5.5": "Ruppatīti kho, bhikkhave, tasmā ‘rūpan’ti vuccati.",
  "sn22.79:6.1": "Kiñca, bhikkhave, vedanaṃ vadetha?",
  "sn22.79:6.2": "Vedayatīti kho, bhikkhave, tasmā ‘vedanā’ti vuccati.",
  "sn22.79:6.3": "Kiñca vedayati?",
  "sn22.79:6.4": "Sukhampi vedayati, dukkhampi vedayati, adukkhamasukhampi vedayati.",
  "sn22.79:6.5": "Vedayatīti kho, bhikkhave, tasmā ‘vedanā’ti vuccati.",
  "sn22.79:7.1": "Kiñca, bhikkhave, saññaṃ vadetha?",
  "sn22.79:7.2": "Sañjānātīti kho, bhikkhave, tasmā ‘saññā’ti vuccati.",
  "sn22.79:7.3": "Kiñca sañjānāti?",
  "sn22.79:7.4": "Nīlampi sañjānāti, pītakampi sañjānāti, lohitakampi sañjānāti, odātampi sañjānāti.",
  "sn22.79:7.5": "Sañjānātīti kho, bhikkhave, tasmā ‘saññā’ti vuccati.",
  "sn22.79:8.1": "Kiñca, bhikkhave, saṅkhāre vadetha?",
  "sn22.79:8.2": "Saṅkhatamabhisaṅkharontīti kho, bhikkhave, tasmā ‘saṅkhārā’ti vuccati.",
  "sn22.79:8.3": "Kiñca saṅkhatamabhisaṅkharonti?",
  "sn22.79:8.4": "Rūpaṃ <span class=\\\"var\\\" title=\\\"rūpatthāya (mr)\\\" id=\\\"note116\\\">rūpattāya</span> saṅkhatamabhisaṅkharonti, vedanaṃ vedanattāya saṅkhatamabhisaṅkharonti, saññaṃ saññattāya saṅkhatamabhisaṅkharonti, saṅkhāre saṅkhārattāya saṅkhatamabhisaṅkharonti, viññāṇaṃ viññāṇattāya saṅkhatamabhisaṅkharonti.",
  "sn22.79:8.5": "Saṅkhatamabhisaṅkharontīti kho, bhikkhave, tasmā ‘saṅkhārā’ti vuccati.",
  "sn22.79:9.1": "Kiñca, bhikkhave, viññāṇaṃ vadetha?",
  "sn22.79:9.2": "Vijānātīti kho, bhikkhave, tasmā ‘viññāṇan’ti vuccati.",
  "sn22.79:9.3": "Kiñca vijānāti?",
  "sn22.79:9.4": "Ambilampi vijānāti, tittakampi vijānāti, kaṭukampi vijānāti, madhurampi vijānāti, khārikampi vijānāti, akhārikampi vijānāti, loṇikampi vijānāti, aloṇikampi vijānāti.",
  "sn22.79:9.5": "Vijānātīti kho, bhikkhave, tasmā ‘viññāṇan’ti vuccati.",
  "sn22.79:10.1": "Tatra, bhikkhave, sutavā ariyasāvako iti paṭisañcikkhati:",
  "sn22.79:10.2": "‘ahaṃ kho etarahi rūpena khajjāmi.",
  "sn22.79:10.3": "Atītampāhaṃ addhānaṃ evameva rūpena khajjiṃ, seyyathāpi etarahi paccuppannena rūpena khajjāmi.",
  "sn22.79:10.4": "Ahañceva kho pana anāgataṃ rūpaṃ abhinandeyyaṃ, anāgatampāhaṃ addhānaṃ evameva rūpena khajjeyyaṃ, seyyathāpi etarahi paccuppannena rūpena khajjāmī’ti.",
  "sn22.79:10.5": "So iti paṭisaṅkhāya atītasmiṃ rūpasmiṃ anapekkho hoti;",
  "sn22.79:10.6": "anāgataṃ rūpaṃ nābhinandati;",
  "sn22.79:10.7": "paccuppannassa rūpassa nibbidāya virāgāya nirodhāya paṭipanno hoti.",
  "sn22.79:11.1": "‘Ahaṃ kho etarahi vedanāya khajjāmi.",
  "sn22.79:11.2": "Atītampāhaṃ addhānaṃ evameva vedanāya khajjiṃ, seyyathāpi etarahi paccuppannāya vedanāya khajjāmi.",
  "sn22.79:11.3": "Ahañceva kho pana anāgataṃ vedanaṃ abhinandeyyaṃ;",
  "sn22.79:11.4": "anāgatampāhaṃ addhānaṃ evameva vedanāya khajjeyyaṃ, seyyathāpi etarahi paccuppannāya vedanāya khajjāmī’ti.",
  "sn22.79:11.5": "So iti paṭisaṅkhāya atītāya vedanāya anapekkho hoti;",
  "sn22.79:11.6": "anāgataṃ vedanaṃ nābhinandati;",
  "sn22.79:11.7": "paccuppannāya vedanāya nibbidāya virāgāya nirodhāya paṭipanno hoti.",
  "sn22.79:12.1": "‘Ahaṃ kho etarahi saññāya khajjāmi … pe …",
  "sn22.79:12.2": "ahaṃ kho etarahi saṅkhārehi khajjāmi.",
  "sn22.79:12.3": "Atītampāhaṃ addhānaṃ evameva saṅkhārehi khajjiṃ, seyyathāpi etarahi paccuppannehi saṅkhārehi khajjāmīti.",
  "sn22.79:12.4": "Ahañceva kho pana anāgate saṅkhāre abhinandeyyaṃ;",
  "sn22.79:12.5": "anāgatampāhaṃ addhānaṃ evameva saṅkhārehi khajjeyyaṃ, seyyathāpi etarahi paccuppannehi saṅkhārehi khajjāmī’ti.",
  "sn22.79:12.6": "So iti paṭisaṅkhāya atītesu saṅkhāresu anapekkho hoti;",
  "sn22.79:12.7": "anāgate saṅkhāre nābhinandati;",
  "sn22.79:12.8": "paccuppannānaṃ saṅkhārānaṃ nibbidāya virāgāya nirodhāya paṭipanno hoti.",
  "sn22.79:13.1": "‘Ahaṃ kho etarahi viññāṇena khajjāmi.",
  "sn22.79:13.2": "Atītampi addhānaṃ evameva viññāṇena khajjiṃ, seyyathāpi etarahi paccuppannena viññāṇena khajjāmi.",
  "sn22.79:13.3": "Ahañceva kho pana anāgataṃ viññāṇaṃ abhinandeyyaṃ;",
  "sn22.79:13.4": "anāgatampāhaṃ addhānaṃ evameva viññāṇena khajjeyyaṃ, seyyathāpi etarahi paccuppannena viññāṇena khajjāmī’ti.",
  "sn22.79:13.5": "So iti paṭisaṅkhāya atītasmiṃ viññāṇasmiṃ anapekkho hoti;",
  "sn22.79:13.6": "anāgataṃ viññāṇaṃ nābhinandati;",
  "sn22.79:13.7": "paccuppannassa viññāṇassa nibbidāya virāgāya nirodhāya paṭipanno hoti.",
  "sn22.79:14.1": "Taṃ kiṃ maññatha, bhikkhave, rūpaṃ niccaṃ vā aniccaṃ vā”ti?",
  "sn22.79:14.2": "“Aniccaṃ, bhante”.",
  "sn22.79:14.3": "“Yaṃ panāniccaṃ dukkhaṃ vā taṃ sukhaṃ vā”ti?",
  "sn22.79:14.4": "“Dukkhaṃ, bhante”.",
  "sn22.79:14.5": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:",
  "sn22.79:14.6": "‘etaṃ mama, esohamasmi, eso me attā’”ti?",
  "sn22.79:14.7": "“No hetaṃ, bhante”.",
  "sn22.79:14.8": "“Vedanā …",
  "sn22.79:14.9": "saññā …",
  "sn22.79:14.10": "saṅkhārā …",
  "sn22.79:14.11": "viññāṇaṃ niccaṃ vā aniccaṃ vā”ti?",
  "sn22.79:14.12": "“Aniccaṃ, bhante”.",
  "sn22.79:14.13": "“Yaṃ panāniccaṃ dukkhaṃ vā taṃ sukhaṃ vā”ti?",
  "sn22.79:14.14": "“Dukkhaṃ, bhante”.",
  "sn22.79:14.15": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:",
  "sn22.79:14.16": "‘etaṃ mama, esohamasmi, eso me attā’”ti?",
  "sn22.79:14.17": "“No hetaṃ, bhante”.",
  "sn22.79:14.18": "“Tasmātiha, bhikkhave, yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ:",
  "sn22.79:14.19": "‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.",
  "sn22.79:14.20": "Yā kāci vedanā …",
  "sn22.79:14.21": "yā kāci saññā …",
  "sn22.79:14.22": "ye keci saṅkhārā …",
  "sn22.79:14.23": "yaṃ kiñci viññāṇaṃ atītānāgatapaccuppannaṃ … pe …",
  "sn22.79:14.24": "yaṃ dūre santike vā, sabbaṃ viññāṇaṃ:",
  "sn22.79:14.25": "‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.",
  "sn22.79:15.1": "Ayaṃ vuccati, bhikkhave, ariyasāvako apacināti, no ācināti;",
  "sn22.79:15.2": "pajahati, <span class=\\\"var\\\" title=\\\"no (bj)\\\" id=\\\"note117\\\">na</span> upādiyati;",
  "sn22.79:15.3": "visineti, <span class=\\\"var\\\" title=\\\"no (bj)\\\" id=\\\"note118\\\">na</span> ussineti;",
  "sn22.79:15.4": "vidhūpeti, <span class=\\\"var\\\" title=\\\"no (bj)\\\" id=\\\"note119\\\">na</span> sandhūpeti.",
  "sn22.79:15.5": "Kiñca apacināti, no ācināti?",
  "sn22.79:15.6": "Rūpaṃ apacināti, no ācināti;",
  "sn22.79:15.7": "vedanaṃ …",
  "sn22.79:15.8": "saññaṃ …",
  "sn22.79:15.9": "saṅkhāre …",
  "sn22.79:15.10": "viññāṇaṃ apacināti, no ācināti.",
  "sn22.79:15.11": "Kiñca pajahati, na upādiyati?",
  "sn22.79:15.12": "Rūpaṃ pajahati, na upādiyati;",
  "sn22.79:15.13": "vedanaṃ …",
  "sn22.79:15.14": "saññaṃ …",
  "sn22.79:15.15": "saṅkhāre …",
  "sn22.79:15.16": "viññāṇaṃ pajahati, na upādiyati.",
  "sn22.79:15.17": "Kiñca visineti, na ussineti?",
  "sn22.79:15.18": "Rūpaṃ visineti, na ussineti;",
  "sn22.79:15.19": "vedanaṃ …",
  "sn22.79:15.20": "saññaṃ …",
  "sn22.79:15.21": "saṅkhāre …",
  "sn22.79:15.22": "viññāṇaṃ visineti, na ussineti.",
  "sn22.79:15.23": "Kiñca vidhūpeti, na sandhūpeti?",
  "sn22.79:15.24": "Rūpaṃ vidhūpeti, na sandhūpeti;",
  "sn22.79:15.25": "vedanaṃ …",
  "sn22.79:15.26": "saññaṃ …",
  "sn22.79:15.27": "saṅkhāre …",
  "sn22.79:15.28": "viññāṇaṃ vidhūpeti, na sandhūpeti.",
  "sn22.79:16.1": "Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi …",
  "sn22.79:16.2": "saññāyapi …",
  "sn22.79:16.3": "saṅkhāresupi …",
  "sn22.79:16.4": "viññāṇasmimpi nibbindati.",
  "sn22.79:16.5": "Nibbindaṃ virajjati;",
  "sn22.79:16.6": "virāgā vimuccati.",
  "sn22.79:16.7": "Vimuttasmiṃ vimuttamiti ñāṇaṃ hoti.",
  "sn22.79:16.8": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti.",
  "sn22.79:17.1": "Ayaṃ vuccati, bhikkhave, bhikkhu nevācināti na apacināti, apacinitvā ṭhito neva pajahati na upādiyati, pajahitvā ṭhito neva visineti na ussineti, visinetvā ṭhito neva vidhūpeti na sandhūpeti.",
  "sn22.79:17.2": "Vidhūpetvā ṭhito kiñca nevācināti na apacināti?",
  "sn22.79:17.3": "Apacinitvā ṭhito rūpaṃ nevācināti na apacināti;",
  "sn22.79:17.4": "apacinitvā ṭhito vedanaṃ …",
  "sn22.79:17.5": "saññaṃ …",
  "sn22.79:17.6": "saṅkhāre …",
  "sn22.79:17.7": "viññāṇaṃ nevācināti na apacināti.",
  "sn22.79:17.8": "Apacinitvā ṭhito kiñca neva pajahati na upādiyati?",
  "sn22.79:17.9": "Pajahitvā ṭhito rūpaṃ neva pajahati na upādiyati;",
  "sn22.79:17.10": "pajahitvā ṭhito vedanaṃ …",
  "sn22.79:17.11": "saññaṃ …",
  "sn22.79:17.12": "saṅkhāre …",
  "sn22.79:17.13": "viññāṇaṃ neva pajahati na upādiyati.",
  "sn22.79:17.14": "Pajahitvā ṭhito kiñca neva visineti na ussineti?",
  "sn22.79:17.15": "Visinetvā ṭhito rūpaṃ neva visineti na ussineti;",
  "sn22.79:17.16": "visinetvā ṭhito vedanaṃ …",
  "sn22.79:17.17": "saññaṃ …",
  "sn22.79:17.18": "saṅkhāre …",
  "sn22.79:17.19": "viññāṇaṃ neva visineti na ussineti.",
  "sn22.79:17.20": "Visinetvā ṭhito kiñca neva vidhūpeti na sandhūpeti?",
  "sn22.79:17.21": "Vidhūpetvā ṭhito rūpaṃ neva vidhūpeti na sandhūpeti;",
  "sn22.79:17.22": "vidhūpetvā ṭhito vedanaṃ …",
  "sn22.79:17.23": "saññaṃ …",
  "sn22.79:17.24": "saṅkhāre …",
  "sn22.79:17.25": "viññāṇaṃ neva vidhūpeti na sandhūpeti.",
  "sn22.79:17.26": "Vidhūpetvā ṭhito evaṃvimuttacittaṃ kho, bhikkhave, bhikkhuṃ saindā devā sabrahmakā sapajāpatikā ārakāva namassanti:",
  "sn22.79:18.1": "‘Namo te purisājañña,",
  "sn22.79:18.2": "namo te purisuttama;",
  "sn22.79:18.3": "Yassa te nābhijānāma,",
  "sn22.79:18.4": "yampi nissāya jhāyasī’”ti.",
  "sn22.79:19.1": "Sattamaṃ."
}