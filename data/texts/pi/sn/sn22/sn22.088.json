{
  "_markup_path": "markup/sn/sn22/sn22.088.html",
  "_alt_strings": [
    "en/sujato/sn/sn22/sn22.088.json"
  ],
  "sn22.88:1.1": "Saṃyutta Nikāya 22",
  "sn22.88:2.1": "9. Theravagga",
  "sn22.88:3.1": "88. Assajisutta",
  "sn22.88:4.1": "Ekaṃ samayaṃ bhagavā rājagahe viharati veḷuvane kalandakanivāpe.",
  "sn22.88:4.2": "Tena kho pana samayena āyasmā assaji kassapakārāme viharati ābādhiko dukkhito bāḷhagilāno.",
  "sn22.88:4.3": "Atha kho āyasmā assaji upaṭṭhāke āmantesi:",
  "sn22.88:4.4": "“etha tumhe, āvuso, yena bhagavā tenupasaṅkamatha;",
  "sn22.88:4.5": "upasaṅkamitvā mama vacanena bhagavato pāde sirasā vandatha:",
  "sn22.88:4.6": "‘assaji, bhante, bhikkhu ābādhiko dukkhito bāḷhagilāno.",
  "sn22.88:4.7": "So bhagavato pāde sirasā vandatī’ti.",
  "sn22.88:4.8": "Evañca vadetha:",
  "sn22.88:4.9": "‘sādhu kira, bhante, bhagavā yena assaji bhikkhu tenupasaṅkamatu anukampaṃ upādāyā’”ti.",
  "sn22.88:4.10": "“Evamāvuso”ti kho te bhikkhū āyasmato assajissa paṭissutvā yena bhagavā tenupasaṅkamiṃsu;",
  "sn22.88:4.11": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "sn22.88:4.12": "Ekamantaṃ nisinnā kho te bhikkhū bhagavantaṃ etadavocuṃ:",
  "sn22.88:4.13": "“assaji, bhante, bhikkhu ābādhiko … pe …",
  "sn22.88:4.14": "sādhu kira, bhante, bhagavā yena assaji bhikkhu tenupasaṅkamatu anukampaṃ upādāyā”ti.",
  "sn22.88:4.15": "Adhivāsesi bhagavā tuṇhībhāvena.",
  "sn22.88:5.1": "Atha kho bhagavā sāyanhasamayaṃ paṭisallānā vuṭṭhito yenāyasmā assaji tenupasaṅkami.",
  "sn22.88:5.2": "Addasā kho āyasmā assaji bhagavantaṃ dūratova āgacchantaṃ.",
  "sn22.88:5.3": "Disvāna mañcake samadhosi.",
  "sn22.88:5.4": "Atha kho bhagavā <span class=\\\"var\\\" title=\\\"āyasmato assajissa (pts1, mr)\\\" id=\\\"note145\\\">āyasmantaṃ assajiṃ</span> etadavoca:",
  "sn22.88:5.5": "“alaṃ, assaji, mā tvaṃ mañcake samadhosi.",
  "sn22.88:5.6": "Santimāni āsanāni paññattāni, tatthāhaṃ nisīdissāmī”ti.",
  "sn22.88:5.7": "Nisīdi bhagavā paññatte āsane.",
  "sn22.88:5.8": "Nisajja kho bhagavā āyasmantaṃ assajiṃ etadavoca:",
  "sn22.88:5.9": "“kacci te, assaji, khamanīyaṃ, kacci yāpanīyaṃ … pe …",
  "sn22.88:5.10": "paṭikkamosānaṃ paññāyati no abhikkamo”ti?",
  "sn22.88:6.1": "“Na me, bhante, khamanīyaṃ … pe …",
  "sn22.88:6.2": "abhikkamosānaṃ paññāyati no paṭikkamo”ti.",
  "sn22.88:6.3": "“Kacci te, assaji, na kiñci kukkuccaṃ na koci vippaṭisāro”ti?",
  "sn22.88:6.4": "“Taggha me, bhante, anappakaṃ kukkuccaṃ anappako vippaṭisāro”ti.",
  "sn22.88:6.5": "“Kacci pana taṃ, assaji, attā sīlato na upavadatī”ti?",
  "sn22.88:6.6": "“Na kho maṃ, bhante, attā sīlato upavadatī”ti.",
  "sn22.88:6.7": "“No ce kira taṃ, assaji, attā sīlato upavadati, atha kiñca te kukkuccaṃ ko ca vippaṭisāro”ti?",
  "sn22.88:6.8": "“Pubbe khvāhaṃ, bhante, gelaññe passambhetvā passambhetvā kāyasaṅkhāre viharāmi, sohaṃ samādhiṃ nappaṭilabhāmi.",
  "sn22.88:6.9": "Tassa mayhaṃ, bhante, taṃ samādhiṃ appaṭilabhato evaṃ hoti:",
  "sn22.88:6.10": "‘no cassāhaṃ parihāyāmī’”ti.",
  "sn22.88:6.11": "“Ye te, assaji, samaṇabrāhmaṇā samādhisārakā samādhisāmaññā tesaṃ taṃ samādhiṃ appaṭilabhataṃ evaṃ hoti:",
  "sn22.88:6.12": "‘no cassu mayaṃ parihāyāmā’ti.",
  "sn22.88:7.1": "Taṃ kiṃ maññasi, assaji, rūpaṃ niccaṃ vā aniccaṃ vā”ti?",
  "sn22.88:7.2": "“Aniccaṃ, bhante” … pe …",
  "sn22.88:7.3": "viññāṇaṃ … pe …",
  "sn22.88:7.4": "“tasmātiha … pe …",
  "sn22.88:7.5": "evaṃ passaṃ … pe …",
  "sn22.88:7.6": "nāparaṃ itthattāyāti pajānātīti.",
  "sn22.88:7.7": "So sukhañce vedanaṃ <span class=\\\"var\\\" title=\\\"vediyati (bj, pts1)\\\" id=\\\"note146\\\">vedayati</span>, sā ‘aniccā’ti pajānāti.",
  "sn22.88:7.8": "‘Anajjhositā’ti pajānāti.",
  "sn22.88:7.9": "‘Anabhinanditā’ti pajānāti.",
  "sn22.88:7.10": "Dukkhañce vedanaṃ vedayati, sā ‘aniccā’ti pajānāti.",
  "sn22.88:7.11": "‘Anajjhositā’ti pajānāti.",
  "sn22.88:7.12": "‘Anabhinanditā’ti pajānāti.",
  "sn22.88:7.13": "Adukkhamasukhañce vedanaṃ vedayati, sā ‘aniccā’ti pajānāti … pe …",
  "sn22.88:7.14": "‘anabhinanditā’ti pajānāti.",
  "sn22.88:7.15": "So sukhañce vedanaṃ vedayati, visaṃyutto naṃ vedayati;",
  "sn22.88:7.16": "dukkhañce vedanaṃ vedayati, visaṃyutto naṃ vedayati;",
  "sn22.88:7.17": "adukkhamasukhañce vedanaṃ vedayati, visaṃyutto naṃ vedayati.",
  "sn22.88:7.18": "So kāyapariyantikañce vedanaṃ vedayamāno ‘kāyapariyantikaṃ vedanaṃ vedayāmī’ti pajānāti.",
  "sn22.88:7.19": "Jīvitapariyantikañce vedanaṃ vedayamāno ‘jīvitapariyantikaṃ vedanaṃ vedayāmī’ti pajānāti.",
  "sn22.88:7.20": "‘Kāyassa bhedā uddhaṃ jīvitapariyādānā idheva sabbavedayitāni anabhinanditāni sītībhavissantī’ti pajānāti.",
  "sn22.88:8.1": "Seyyathāpi, assaji, telañca paṭicca, vaṭṭiñca paṭicca, telappadīpo jhāyeyya;",
  "sn22.88:8.2": "tasseva telassa ca vaṭṭiyā ca pariyādānā anāhāro nibbāyeyya.",
  "sn22.88:8.3": "Evameva kho, assaji, bhikkhu kāyapariyantikaṃ vedanaṃ vedayamāno ‘kāyapariyantikaṃ vedanaṃ vedayāmī’ti pajānāti.",
  "sn22.88:8.4": "Jīvitapariyantikaṃ vedanaṃ vedayamāno ‘jīvitapariyantikaṃ vedanaṃ vedayāmī’ti pajānāti.",
  "sn22.88:8.5": "‘Kāyassa bhedā uddhaṃ jīvitapariyādānā idheva sabbavedayitāni anabhinanditāni sītībhavissantī’ti pajānātī”ti.",
  "sn22.88:9.1": "Chaṭṭhaṃ."
}