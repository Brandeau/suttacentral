{
  "_markup_path": "markup/sn/sn56/sn56.016.html",
  "_alt_strings": [
    "en/sujato/sn/sn56/sn56.016.json"
  ],
  "sn56.16:1.1": "Saṃyutta Nikāya 56",
  "sn56.16:2.1": "2. Dhammacakkappavattanavagga",
  "sn56.16:3.1": "16. Dutiyadhāraṇasutta",
  "sn56.16:4.1": "“Dhāretha no tumhe, bhikkhave, mayā cattāri ariyasaccāni desitānī”ti?",
  "sn56.16:4.2": "Evaṃ vutte, aññataro bhikkhu bhagavantaṃ etadavoca:",
  "sn56.16:4.3": "“ahaṃ kho, bhante, dhāremi bhagavatā cattāri ariyasaccāni desitānī”ti.",
  "sn56.16:5.1": "“Yathā kathaṃ pana tvaṃ, bhikkhu, dhāresi mayā cattāri ariyasaccāni desitānī”ti?",
  "sn56.16:5.2": "“Dukkhaṃ khvāhaṃ, bhante, bhagavatā paṭhamaṃ ariyasaccaṃ desitaṃ dhāremi.",
  "sn56.16:5.3": "Yo hi koci, bhante, samaṇo vā brāhmaṇo vā evaṃ vadeyya:",
  "sn56.16:5.4": "‘netaṃ dukkhaṃ paṭhamaṃ ariyasaccaṃ yaṃ samaṇena gotamena desitaṃ.",
  "sn56.16:5.5": "Ahametaṃ dukkhaṃ paṭhamaṃ ariyasaccaṃ paccakkhāya aññaṃ dukkhaṃ paṭhamaṃ ariyasaccaṃ paññapessāmī’ti—",
  "sn56.16:5.6": "netaṃ ṭhānaṃ vijjati.",
  "sn56.16:5.7": "Dukkhasamudayaṃ khvāhaṃ, bhante, bhagavatā … pe …",
  "sn56.16:5.8": "dukkhanirodhagāminiṃ paṭipadaṃ khvāhaṃ, bhante, bhagavatā catutthaṃ ariyasaccaṃ desitaṃ dhāremi.",
  "sn56.16:5.9": "Yo hi koci, bhante, samaṇo vā brāhmaṇo vā evaṃ vadeyya:",
  "sn56.16:5.10": "‘netaṃ dukkhanirodhagāminī paṭipadā catutthaṃ ariyasaccaṃ yaṃ samaṇena gotamena desitaṃ.",
  "sn56.16:5.11": "Ahametaṃ dukkhanirodhagāminiṃ paṭipadaṃ catutthaṃ ariyasaccaṃ paccakkhāya aññaṃ dukkhanirodhagāminiṃ paṭipadaṃ catutthaṃ ariyasaccaṃ paññapessāmī’ti—",
  "sn56.16:5.12": "netaṃ ṭhānaṃ vijjati.",
  "sn56.16:5.13": "Evaṃ khvāhaṃ, bhante, dhāremi bhagavatā cattāri ariyasaccāni desitānī”ti.",
  "sn56.16:6.1": "“Sādhu sādhu, bhikkhu.",
  "sn56.16:6.2": "Sādhu kho tvaṃ, bhikkhu, dhāresi mayā cattāri ariyasaccāni desitānīti.",
  "sn56.16:6.3": "Dukkhaṃ kho, bhikkhu, mayā paṭhamaṃ ariyasaccaṃ desitaṃ, tathā naṃ dhārehi.",
  "sn56.16:6.4": "Yo hi koci, bhikkhu, samaṇo vā brāhmaṇo vā evaṃ vadeyya:",
  "sn56.16:6.5": "‘netaṃ dukkhaṃ paṭhamaṃ ariyasaccaṃ yaṃ samaṇena gotamena desitaṃ.",
  "sn56.16:6.6": "Ahametaṃ dukkhaṃ paṭhamaṃ ariyasaccaṃ paccakkhāya aññaṃ dukkhaṃ paṭhamaṃ ariyasaccaṃ paññapessāmī’ti—",
  "sn56.16:6.7": "netaṃ ṭhānaṃ vijjati.",
  "sn56.16:6.8": "Dukkhasamudayaṃ kho, bhikkhu … pe …",
  "sn56.16:6.9": "dukkhanirodhaṃ kho, bhikkhu … pe …",
  "sn56.16:6.10": "dukkhanirodhagāminī paṭipadā kho, bhikkhu, mayā catutthaṃ ariyasaccaṃ desitaṃ, tathā naṃ dhārehi.",
  "sn56.16:6.11": "Yo hi koci, bhikkhu, samaṇo vā brāhmaṇo vā evaṃ vadeyya:",
  "sn56.16:6.12": "‘netaṃ dukkhanirodhagāminī paṭipadā catutthaṃ ariyasaccaṃ yaṃ samaṇena gotamena desitaṃ.",
  "sn56.16:6.13": "Ahametaṃ dukkhanirodhagāminiṃ paṭipadaṃ catutthaṃ ariyasaccaṃ paccakkhāya aññaṃ dukkhanirodhagāminiṃ paṭipadaṃ catutthaṃ ariyasaccaṃ paññapessāmī’ti—",
  "sn56.16:6.14": "netaṃ ṭhānaṃ vijjati.",
  "sn56.16:6.15": "Evaṃ kho tvaṃ, bhikkhu, dhārehi mayā cattāri ariyasaccāni desitānīti.",
  "sn56.16:7.1": "Tasmātiha, bhikkhu, ‘idaṃ dukkhan’ti yogo karaṇīyo … pe …",
  "sn56.16:7.2": "‘ayaṃ dukkhanirodhagāminī paṭipadā’ti yogo karaṇīyo”ti.",
  "sn56.16:8.1": "Chaṭṭhaṃ."
}