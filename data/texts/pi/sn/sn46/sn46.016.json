{
  "_markup_path": "markup/sn/sn46/sn46.016.html",
  "_alt_strings": [
    "en/sujato/sn/sn46/sn46.016.json"
  ],
  "sn46.16:1.1": "Saṃyutta Nikāya 46",
  "sn46.16:2.1": "2. Gilānavagga",
  "sn46.16:3.1": "16. Tatiyagilānasutta",
  "sn46.16:4.1": "Ekaṃ samayaṃ bhagavā rājagahe viharati veḷuvane kalandakanivāpe.",
  "sn46.16:4.2": "Tena kho pana samayena bhagavā ābādhiko hoti dukkhito bāḷhagilāno.",
  "sn46.16:4.3": "Atha kho āyasmā mahācundo yena bhagavā tenupasaṅkami;",
  "sn46.16:4.4": "upasaṅkamitvā bhagavantaṃ abhivādetvā ekamantaṃ nisīdi.",
  "sn46.16:4.5": "Ekamantaṃ nisinnaṃ kho āyasmantaṃ mahācundaṃ bhagavā etadavoca:",
  "sn46.16:4.6": "“paṭibhantu taṃ, cunda, bojjhaṅgā”ti.",
  "sn46.16:5.1": "“Sattime, bhante, bojjhaṅgā bhagavatā sammadakkhātā bhāvitā bahulīkatā abhiññāya sambodhāya nibbānāya saṃvattanti.",
  "sn46.16:5.2": "Katame satta?",
  "sn46.16:5.3": "Satisambojjhaṅgo kho, bhante, bhagavatā sammadakkhāto bhāvito bahulīkato abhiññāya sambodhāya nibbānāya saṃvattati … pe …",
  "sn46.16:5.4": "upekkhāsambojjhaṅgo kho, bhante, bhagavatā sammadakkhāto bhāvito bahulīkato abhiññāya sambodhāya nibbānāya saṃvattati.",
  "sn46.16:5.5": "Ime kho, bhante, satta bojjhaṅgā bhagavatā sammadakkhātā bhāvitā bahulīkatā abhiññāya sambodhāya nibbānāya saṃvattantī”ti.",
  "sn46.16:5.6": "“Taggha, cunda, bojjhaṅgā;",
  "sn46.16:5.7": "taggha, cunda, bojjhaṅgā”ti.",
  "sn46.16:6.1": "Idamavocāyasmā cundo.",
  "sn46.16:6.2": "Samanuñño satthā ahosi.",
  "sn46.16:6.3": "Vuṭṭhahi ca bhagavā tamhā ābādhā.",
  "sn46.16:6.4": "Tathāpahīno ca bhagavato so ābādho ahosīti.",
  "sn46.16:7.1": "Chaṭṭhaṃ."
}