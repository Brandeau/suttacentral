{
  "_markup_path": "markup/sn/sn46/sn46.030.html",
  "_alt_strings": [
    "en/sujato/sn/sn46/sn46.030.json"
  ],
  "sn46.30:1.1": "Saṃyutta Nikāya 46",
  "sn46.30:2.1": "3. Udāyivagga",
  "sn46.30:3.1": "<span class=\\\"var\\\" title=\\\"udāyīsuttaṃ (bj) | udāyi (pts1)\\\" id=\\\"note88\\\">30. Udāyisutta</span>",
  "sn46.30:4.1": "Ekaṃ samayaṃ bhagavā sumbhesu viharati setakaṃ nāma sumbhānaṃ nigamo.",
  "sn46.30:4.2": "Atha kho āyasmā udāyī yena bhagavā tenupasaṅkami … pe …",
  "sn46.30:4.3": "ekamantaṃ nisinno kho āyasmā udāyī bhagavantaṃ etadavoca:",
  "sn46.30:5.1": "“Acchariyaṃ, bhante, abbhutaṃ, bhante.",
  "sn46.30:5.2": "Yāva bahukatañca me, bhante, bhagavati pemañca gāravo ca hirī ca ottappañca.",
  "sn46.30:5.3": "Ahañhi, bhante, pubbe agārikabhūto samāno abahukato ahosiṃ <span class=\\\"var\\\" title=\\\"dhamme (?)\\\" id=\\\"note89\\\">dhammena</span> abahukato saṃghena.",
  "sn46.30:5.4": "So khvāhaṃ bhagavati pemañca gāravañca hiriñca ottappañca sampassamāno agārasmā anagāriyaṃ pabbajito.",
  "sn46.30:5.5": "Tassa me bhagavā dhammaṃ desesi:",
  "sn46.30:5.6": "‘iti rūpaṃ, iti rūpassa samudayo, iti rūpassa atthaṅgamo;",
  "sn46.30:5.7": "iti vedanā … pe …",
  "sn46.30:5.8": "iti saññā …",
  "sn46.30:5.9": "iti saṅkhārā …",
  "sn46.30:5.10": "iti viññāṇaṃ, iti viññāṇassa samudayo, iti viññāṇassa atthaṅgamo’ti.",
  "sn46.30:6.1": "So khvāhaṃ, bhante, suññāgāragato imesaṃ pañcupādānakkhandhānaṃ ukkujjāvakujjaṃ samparivattento ‘idaṃ dukkhan’ti yathābhūtaṃ abbhaññāsiṃ, ‘ayaṃ dukkhasamudayo’ti yathābhūtaṃ abbhaññāsiṃ, ‘ayaṃ dukkhanirodho’ti yathābhūtaṃ abbhaññāsiṃ, ‘ayaṃ dukkhanirodhagāminī paṭipadā’ti yathābhūtaṃ abbhaññāsiṃ.",
  "sn46.30:6.2": "Dhammo ca me, bhante, abhisamito, maggo ca me paṭiladdho;",
  "sn46.30:6.3": "yo me bhāvito bahulīkato tathā tathā viharantaṃ tathattāya upanessati yathāhaṃ:",
  "sn46.30:6.4": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānissāmi.",
  "sn46.30:7.1": "Satisambojjhaṅgo me, bhante, paṭiladdho, yo me bhāvito bahulīkato tathā tathā viharantaṃ tathattāya upanessati yathāhaṃ:",
  "sn46.30:7.2": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānissāmi … pe …",
  "sn46.30:7.3": "upekkhāsambojjhaṅgo me, bhante, paṭiladdho, yo me bhāvito bahulīkato tathā tathā viharantaṃ tathattāya upanessati yathāhaṃ:",
  "sn46.30:7.4": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānissāmi.",
  "sn46.30:7.5": "Ayaṃ kho me, bhante, maggo paṭiladdho, yo me bhāvito bahulīkato tathā tathā viharantaṃ tathattāya upanessati yathāhaṃ:",
  "sn46.30:7.6": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānissāmī”ti.",
  "sn46.30:8.1": "“Sādhu sādhu, udāyi.",
  "sn46.30:8.2": "Eso hi te, udāyi, maggo paṭiladdho, yo te bhāvito bahulīkato tathā tathā viharantaṃ tathattāya upanessati yathā tvaṃ:",
  "sn46.30:8.3": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānissasī”ti.",
  "sn46.30:9.1": "Dasamaṃ.",
  "sn46.30:10.1": "Udāyivaggo tatiyo.",
  "sn46.30:11.1": "Bodhāya desanā ṭhānā,",
  "sn46.30:11.2": "ayoniso cāparihānī;",
  "sn46.30:11.3": "Khayo nirodho nibbedho,",
  "sn46.30:11.4": "ekadhammo udāyināti."
}