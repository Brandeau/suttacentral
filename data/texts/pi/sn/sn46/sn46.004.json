{
  "_markup_path": "markup/sn/sn46/sn46.004.html",
  "_alt_strings": [
    "en/sujato/sn/sn46/sn46.004.json"
  ],
  "sn46.4:1.1": "Saṃyutta Nikāya 46",
  "sn46.4:2.1": "1. Pabbatavagga",
  "sn46.4:3.1": "4. Vatthasutta",
  "sn46.4:4.1": "<span class=\\\"cross\\\" title=\\\"^ps2.4#39 [Bojjhaṅgakathā/3. Mūlamūlakādidasaka]\\\" id=\\\"note63\\\">*</span> <a class=\\\"sc\\\" id=\\\"1\\\"></a><a class=\\\"pts\\\" id=\\\"pts5.71\\\"></a>Ekaṃ samayaṃ āyasmā sāriputto sāvatthiyaṃ viharati jetavane anāthapiṇḍikassa ārāme.",
  "sn46.4:4.2": "Tatra kho āyasmā sāriputto bhikkhū āmantesi:",
  "sn46.4:4.3": "“āvuso bhikkhavo”ti.",
  "sn46.4:4.4": "“Āvuso”ti kho te bhikkhū āyasmato sāriputtassa paccassosuṃ.",
  "sn46.4:4.5": "Āyasmā sāriputto etadavoca:",
  "sn46.4:5.1": "“Sattime, āvuso, bojjhaṅgā.",
  "sn46.4:5.2": "Katame satta?",
  "sn46.4:5.3": "Satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo—",
  "sn46.4:5.4": "ime kho, āvuso, satta bojjhaṅgā.",
  "sn46.4:5.5": "Imesaṃ khvāhaṃ, āvuso, sattannaṃ bojjhaṅgānaṃ yena yena bojjhaṅgena ākaṅkhāmi pubbaṇhasamayaṃ viharituṃ, tena tena bojjhaṅgena pubbaṇhasamayaṃ viharāmi;",
  "sn46.4:5.6": "yena yena bojjhaṅgena ākaṅkhāmi majjhanhikaṃ samayaṃ viharituṃ, tena tena bojjhaṅgena majjhanhikaṃ samayaṃ viharāmi;",
  "sn46.4:5.7": "yena yena bojjhaṅgena ākaṅkhāmi sāyanhasamayaṃ viharituṃ, tena tena bojjhaṅgena sāyanhasamayaṃ viharāmi.",
  "sn46.4:5.8": "Satisambojjhaṅgo iti ce me, āvuso, hoti, ‘appamāṇo’ti me hoti, ‘susamāraddho’ti me hoti, tiṭṭhantañca naṃ ‘tiṭṭhatī’ti pajānāmi.",
  "sn46.4:5.9": "Sacepi me cavati, ‘idappaccayā me cavatī’ti pajānāmi … pe …",
  "sn46.4:5.10": "upekkhāsambojjhaṅgo iti ce me, āvuso, hoti, ‘appamāṇo’ti me hoti, ‘susamāraddho’ti me hoti, tiṭṭhantañca naṃ ‘tiṭṭhatī’ti pajānāmi.",
  "sn46.4:5.11": "Sacepi me cavati, ‘idappaccayā me cavatī’ti pajānāmi.",
  "sn46.4:6.1": "Seyyathāpi, āvuso, rañño vā rājamahāmattassa vā nānārattānaṃ dussānaṃ dussakaraṇḍako pūro assa.",
  "sn46.4:6.2": "So yaññadeva dussayugaṃ ākaṅkheyya pubbaṇhasamayaṃ pārupituṃ, taṃ tadeva dussayugaṃ pubbaṇhasamayaṃ pārupeyya;",
  "sn46.4:6.3": "yaññadeva dussayugaṃ ākaṅkheyya majjhanhikaṃ samayaṃ pārupituṃ, taṃ tadeva dussayugaṃ majjhanhikaṃ samayaṃ pārupeyya;",
  "sn46.4:6.4": "yaññadeva dussayugaṃ ākaṅkheyya sāyanhasamayaṃ pārupituṃ, taṃ tadeva dussayugaṃ sāyanhasamayaṃ pārupeyya.",
  "sn46.4:6.5": "Evameva khvāhaṃ, āvuso, imesaṃ sattannaṃ bojjhaṅgānaṃ yena yena bojjhaṅgena ākaṅkhāmi pubbaṇhasamayaṃ viharituṃ, tena tena bojjhaṅgena pubbaṇhasamayaṃ viharāmi;",
  "sn46.4:6.6": "yena yena bojjhaṅgena ākaṅkhāmi majjhanhikaṃ samayaṃ viharituṃ, tena tena bojjhaṅgena majjhanhikaṃ samayaṃ viharāmi;",
  "sn46.4:6.7": "yena yena bojjhaṅgena ākaṅkhāmi sāyanhasamayaṃ viharituṃ, tena tena bojjhaṅgena sāyanhasamayaṃ viharāmi.",
  "sn46.4:6.8": "Satisambojjhaṅgo iti ce me, āvuso, hoti, ‘appamāṇo’ti me hoti, ‘susamāraddho’ti me hoti, tiṭṭhantañca naṃ ‘tiṭṭhatī’ti pajānāmi.",
  "sn46.4:6.9": "Sacepi me cavati, ‘idappaccayā me cavatī’ti pajānāmi … pe …",
  "sn46.4:6.10": "upekkhāsambojjhaṅgo iti ce me, āvuso, hoti, ‘appamāṇo’ti me hoti, ‘susamāraddho’ti me hoti, tiṭṭhantañca naṃ ‘tiṭṭhatī’ti pajānāmi.",
  "sn46.4:6.11": "Sacepi me cavati, ‘idappaccayā me cavatī’ti pajānāmī”ti.",
  "sn46.4:7.1": "Catutthaṃ."
}