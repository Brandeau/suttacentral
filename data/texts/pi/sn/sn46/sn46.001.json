{
  "_markup_path": "markup/sn/sn46/sn46.001.html",
  "_alt_strings": [
    "en/sujato/sn/sn46/sn46.001.json"
  ],
  "sn46.1:1.1": "Saṃyutta Nikāya 46",
  "sn46.1:2.1": "1. Pabbatavagga",
  "sn46.1:3.1": "1. Himavantasutta",
  "sn46.1:4.1": "Sāvatthinidānaṃ.",
  "sn46.1:4.2": "“Seyyathāpi, bhikkhave, himavantaṃ pabbatarājānaṃ nissāya nāgā kāyaṃ vaḍḍhenti, balaṃ gāhenti;",
  "sn46.1:4.3": "te tattha kāyaṃ vaḍḍhetvā balaṃ gāhetvā kusobbhe otaranti, kusobbhe otaritvā mahāsobbhe otaranti, mahāsobbhe otaritvā kunnadiyo otaranti, kunnadiyo otaritvā mahānadiyo otaranti, mahānadiyo otaritvā mahāsamuddasāgaraṃ otaranti;",
  "sn46.1:4.4": "te tattha mahantattaṃ vepullattaṃ āpajjanti kāyena;",
  "sn46.1:4.5": "evameva kho, bhikkhave, bhikkhu sīlaṃ nissāya sīle patiṭṭhāya satta bojjhaṅge bhāvento satta bojjhaṅge bahulīkaronto mahantattaṃ vepullattaṃ pāpuṇāti dhammesu.",
  "sn46.1:4.6": "Kathañca, bhikkhave, bhikkhu sīlaṃ nissāya sīle patiṭṭhāya satta bojjhaṅge bhāvento satta bojjhaṅge bahulīkaronto mahantattaṃ vepullattaṃ pāpuṇāti dhammesūti?",
  "sn46.1:4.7": "Idha, bhikkhave, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ;",
  "sn46.1:4.8": "dhammavicayasambojjhaṅgaṃ bhāveti … pe …",
  "sn46.1:4.9": "vīriyasambojjhaṅgaṃ bhāveti … pe …",
  "sn46.1:4.10": "pītisambojjhaṅgaṃ bhāveti … pe …",
  "sn46.1:4.11": "passaddhisambojjhaṅgaṃ bhāveti … pe …",
  "sn46.1:4.12": "samādhisambojjhaṅgaṃ bhāveti … pe …",
  "sn46.1:4.13": "upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ.",
  "sn46.1:4.14": "Evaṃ kho, bhikkhave, bhikkhu sīlaṃ nissāya sīle patiṭṭhāya satta bojjhaṅge bhāvento satta bojjhaṅge bahulīkaronto mahantattaṃ vepullattaṃ pāpuṇāti dhammesū”ti.",
  "sn46.1:5.1": "Paṭhamaṃ."
}