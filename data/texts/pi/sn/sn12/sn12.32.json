{
  "_markup_path": "markup/sn/sn12/sn12.32.html",
  "_alt_strings": [
    "en/sujato/sn/sn12/sn12.32.json"
  ],
  "sn12.32:1.1": "Saṃyutta Nikāya 12",
  "sn12.32:2.1": "4. Kaḷārakhattiyavagga",
  "sn12.32:3.1": "32. Kaḷārasutta",
  "sn12.32:4.1": "Sāvatthiyaṃ viharati.",
  "sn12.32:4.2": "Atha kho kaḷārakhattiyo bhikkhu yenāyasmā sāriputto tenupasaṅkami;",
  "sn12.32:4.3": "upasaṅkamitvā āyasmatā sāriputtena saddhiṃ sammodi.",
  "sn12.32:4.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "sn12.32:4.5": "Ekamantaṃ nisinno kho kaḷārakhattiyo bhikkhu āyasmantaṃ sāriputtaṃ etadavoca:",
  "sn12.32:4.6": "“moḷiyaphagguno, āvuso sāriputta, bhikkhu sikkhaṃ paccakkhāya hīnāyāvatto”ti.",
  "sn12.32:4.7": "“Na hi nūna so āyasmā imasmiṃ dhammavinaye assāsamalatthā”ti.",
  "sn12.32:5.1": "“Tena hāyasmā sāriputto imasmiṃ dhammavinaye assāsaṃ patto”ti?",
  "sn12.32:6.1": "“Na khvāhaṃ, āvuso, kaṅkhāmī”ti.",
  "sn12.32:6.2": "“Āyatiṃ, panāvuso”ti?",
  "sn12.32:7.1": "“Na khvāhaṃ, āvuso, vicikicchāmī”ti.",
  "sn12.32:8.1": "Atha kho kaḷārakhattiyo bhikkhu uṭṭhāyāsanā yena bhagavā tenupasaṅkami;",
  "sn12.32:8.2": "upasaṅkamitvā bhagavantaṃ abhivādetvā ekamantaṃ nisīdi.",
  "sn12.32:8.3": "Ekamantaṃ nisinno kho kaḷārakhattiyo bhikkhu bhagavantaṃ etadavoca:",
  "sn12.32:8.4": "“āyasmatā, bhante, sāriputtena aññā byākatā:",
  "sn12.32:8.5": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmī”ti.",
  "sn12.32:9.1": "Atha kho bhagavā aññataraṃ bhikkhuṃ āmantesi:",
  "sn12.32:9.2": "“ehi tvaṃ, bhikkhu, mama vacanena sāriputtaṃ āmantehi:",
  "sn12.32:9.3": "‘satthā taṃ, āvuso sāriputta, āmantetī’”ti.",
  "sn12.32:9.4": "“Evaṃ, bhante”ti kho so bhikkhu bhagavato paṭissutvā yenāyasmā sāriputto tenupasaṅkami;",
  "sn12.32:9.5": "upasaṅkamitvā āyasmantaṃ sāriputtaṃ etadavoca:",
  "sn12.32:9.6": "“satthā taṃ, āvuso sāriputta, āmantetī”ti.",
  "sn12.32:9.7": "“Evaṃ, āvuso”ti kho āyasmā sāriputto tassa bhikkhuno paṭissutvā yena bhagavā tenupasaṅkami;",
  "sn12.32:9.8": "upasaṅkamitvā bhagavantaṃ abhivādetvā ekamantaṃ nisīdi.",
  "sn12.32:9.9": "Ekamantaṃ nisinnaṃ kho āyasmantaṃ sāriputtaṃ bhagavā etadavoca:",
  "sn12.32:9.10": "“saccaṃ kira tayā, sāriputta, aññā byākatā:",
  "sn12.32:9.11": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmī”ti?",
  "sn12.32:9.12": "“Na kho, bhante, etehi padehi etehi byañjanehi <span class=\\\"var\\\" title=\\\"attho ca (bj, s1-3, km, mr)\\\" id=\\\"note46\\\">attho</span> vutto”ti.",
  "sn12.32:9.13": "“Yena kenacipi, sāriputta, pariyāyena kulaputto aññaṃ byākaroti, atha kho byākataṃ byākatato daṭṭhabban”ti.",
  "sn12.32:9.14": "“Nanu ahampi, bhante, evaṃ vadāmi:",
  "sn12.32:9.15": "‘na kho, bhante, etehi padehi etehi byañjanehi attho vutto’”ti.",
  "sn12.32:10.1": "“Sace taṃ, sāriputta, evaṃ puccheyyuṃ:",
  "sn12.32:10.2": "‘kathaṃ jānatā pana tayā, āvuso sāriputta, kathaṃ passatā aññā byākatā—",
  "sn12.32:10.3": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti.",
  "sn12.32:10.4": "Evaṃ puṭṭho tvaṃ, sāriputta, kinti byākareyyāsī”ti?",
  "sn12.32:11.1": "“Sace maṃ, bhante, evaṃ puccheyyuṃ:",
  "sn12.32:11.2": "‘kathaṃ jānatā pana tayā, āvuso sāriputta, kathaṃ passatā aññā byākatā—",
  "sn12.32:11.3": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti;",
  "sn12.32:11.4": "evaṃ <span class=\\\"var\\\" title=\\\"puṭṭhāhaṃ (pts1-2, mr)\\\" id=\\\"note47\\\">puṭṭhohaṃ</span>, bhante, evaṃ byākareyyaṃ:",
  "sn12.32:11.5": "‘yaṃnidānā, āvuso, jāti, tassa nidānassa khayā khīṇasmiṃ khīṇāmhīti viditaṃ.",
  "sn12.32:11.6": "Khīṇāmhīti viditvā—",
  "sn12.32:11.7": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti.",
  "sn12.32:11.8": "Evaṃ puṭṭhohaṃ, bhante, evaṃ byākareyyan”ti.",
  "sn12.32:12.1": "“Sace pana taṃ, sāriputta, evaṃ puccheyyuṃ:",
  "sn12.32:12.2": "‘jāti panāvuso sāriputta, kiṃnidānā kiṃsamudayā kiṃjātikā kiṃpabhavā’ti?",
  "sn12.32:12.3": "Evaṃ puṭṭho taṃ, sāriputta, kinti byākareyyāsī”ti?",
  "sn12.32:12.4": "“Sace maṃ, bhante, evaṃ puccheyyuṃ:",
  "sn12.32:12.5": "‘jāti panāvuso sāriputta, kiṃnidānā kiṃsamudayā kiṃjātikā kiṃpabhavā’ti?",
  "sn12.32:12.6": "Evaṃ puṭṭhohaṃ, bhante, evaṃ byākareyyaṃ:",
  "sn12.32:12.7": "‘jāti kho, āvuso, bhavanidānā bhavasamudayā bhavajātikā bhavappabhavā’ti.",
  "sn12.32:12.8": "Evaṃ puṭṭhohaṃ, bhante, evaṃ byākareyyan”ti.",
  "sn12.32:13.1": "“Sace pana taṃ, sāriputta, evaṃ puccheyyuṃ:",
  "sn12.32:13.2": "‘bhavo panāvuso sāriputta, kiṃnidāno kiṃsamudayo kiṃjātiko kiṃpabhavo’ti?",
  "sn12.32:13.3": "Evaṃ puṭṭho tvaṃ, sāriputta, kinti byākareyyāsī”ti?",
  "sn12.32:13.4": "“Sace maṃ, bhante, evaṃ puccheyyuṃ:",
  "sn12.32:13.5": "‘bhavo panāvuso sāriputta, kiṃnidāno kiṃsamudayo kiṃjātiko kiṃpabhavo’ti?",
  "sn12.32:13.6": "Evaṃ puṭṭhohaṃ, bhante, evaṃ byākareyyaṃ:",
  "sn12.32:13.7": "‘bhavo kho, āvuso, upādānanidāno upādānasamudayo upādānajātiko upādānappabhavo’ti.",
  "sn12.32:13.8": "Evaṃ puṭṭhohaṃ, bhante, evaṃ byākareyyan”ti.",
  "sn12.32:14.1": "“Sace pana taṃ, sāriputta, evaṃ puccheyyuṃ:",
  "sn12.32:14.2": "‘upādānaṃ panāvuso … pe …",
  "sn12.32:14.3": "sace pana taṃ, sāriputta, evaṃ puccheyyuṃ—",
  "sn12.32:14.4": "taṇhā panāvuso sāriputta, kiṃnidānā kiṃsamudayā kiṃjātikā kiṃpabhavā’ti?",
  "sn12.32:14.5": "Evaṃ puṭṭho tvaṃ, sāriputta, kinti byākareyyāsī”ti?",
  "sn12.32:14.6": "“Sace maṃ, bhante, evaṃ puccheyyuṃ:",
  "sn12.32:14.7": "‘taṇhā panāvuso sāriputta, kiṃnidānā kiṃsamudayā kiṃjātikā kiṃpabhavā’ti?",
  "sn12.32:14.8": "Evaṃ puṭṭhohaṃ, bhante, evaṃ byākareyyaṃ:",
  "sn12.32:14.9": "‘taṇhā kho, āvuso, vedanānidānā vedanāsamudayā vedanājātikā vedanāpabhavā’ti.",
  "sn12.32:14.10": "Evaṃ puṭṭhohaṃ, bhante, evaṃ byākareyyan”ti.",
  "sn12.32:15.1": "“Sace pana taṃ, sāriputta, evaṃ puccheyyuṃ:",
  "sn12.32:15.2": "‘kathaṃ jānato pana te, āvuso sāriputta, kathaṃ passato yā vedanāsu nandī sā na upaṭṭhāsī’ti.",
  "sn12.32:15.3": "Evaṃ puṭṭho tvaṃ, sāriputta, kinti byākareyyāsī”ti?",
  "sn12.32:15.4": "“Sace maṃ, bhante, evaṃ puccheyyuṃ:",
  "sn12.32:15.5": "‘kathaṃ jānato pana te, āvuso sāriputta, kathaṃ passato yā vedanāsu nandī sā na upaṭṭhāsī’ti evaṃ puṭṭhohaṃ, bhante, evaṃ byākareyyaṃ:",
  "sn12.32:15.6": "‘tisso kho imā, āvuso, vedanā.",
  "sn12.32:15.7": "Katamā tisso?",
  "sn12.32:15.8": "Sukhā vedanā, dukkhā vedanā, adukkhamasukhā vedanā.",
  "sn12.32:15.9": "Imā kho, āvuso, tisso vedanā aniccā.",
  "sn12.32:15.10": "Yadaniccaṃ taṃ dukkhanti <span class=\\\"var\\\" title=\\\"vidite (pts1-2) | viditā (ṭīkā)\\\" id=\\\"note48\\\">viditaṃ</span>, yā vedanāsu nandī sā na upaṭṭhāsī’ti.",
  "sn12.32:15.11": "Evaṃ, puṭṭhohaṃ, bhante, evaṃ byākareyyan”ti.",
  "sn12.32:16.1": "“Sādhu sādhu, sāriputta.",
  "sn12.32:16.2": "Ayampi kho, sāriputta, pariyāyo, etasseva atthassa saṅkhittena veyyākaraṇāya:",
  "sn12.32:16.3": "‘yaṃ kiñci vedayitaṃ taṃ dukkhasmin’”ti.",
  "sn12.32:17.1": "“Sace pana taṃ, sāriputta, evaṃ puccheyyuṃ:",
  "sn12.32:17.2": "‘kathaṃ vimokkhā pana tayā, āvuso sāriputta, aññā byākatā—",
  "sn12.32:17.3": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti?",
  "sn12.32:17.4": "Evaṃ puṭṭho tvaṃ, sāriputta, kinti byākareyyāsī”ti?",
  "sn12.32:17.5": "“Sace maṃ, bhante, evaṃ puccheyyuṃ:",
  "sn12.32:17.6": "‘kathaṃ vimokkhā pana tayā, āvuso sāriputta, aññā byākatā—",
  "sn12.32:17.7": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti.",
  "sn12.32:17.8": "Evaṃ puṭṭhohaṃ, bhante, evaṃ byākareyyaṃ:",
  "sn12.32:17.9": "‘ajjhattaṃ vimokkhā khvāhaṃ, āvuso, sabbupādānakkhayā tathā sato viharāmi yathā sataṃ viharantaṃ āsavā nānussavanti, attānañca nāvajānāmī’ti.",
  "sn12.32:17.10": "Evaṃ puṭṭhohaṃ, bhante, evaṃ byākareyyan”ti.",
  "sn12.32:18.1": "“Sādhu sādhu, sāriputta.",
  "sn12.32:18.2": "Ayampi kho sāriputta, pariyāyo etasseva atthassa saṅkhittena veyyākaraṇāya—",
  "sn12.32:18.3": "ye āsavā samaṇena vuttā tesvāhaṃ na kaṅkhāmi, te me pahīnāti na vicikicchāmī”ti.",
  "sn12.32:18.4": "Idamavoca bhagavā.",
  "sn12.32:18.5": "Idaṃ vatvā sugato uṭṭhāyāsanā vihāraṃ pāvisi.",
  "sn12.32:19.1": "Tatra kho āyasmā sāriputto acirapakkantassa bhagavato bhikkhū āmantesi:",
  "sn12.32:19.2": "“pubbe appaṭisaṃviditaṃ maṃ, āvuso, bhagavā paṭhamaṃ pañhaṃ apucchi, tassa me ahosi dandhāyitattaṃ.",
  "sn12.32:19.3": "Yato ca kho me, āvuso, bhagavā paṭhamaṃ pañhaṃ anumodi, tassa mayhaṃ, āvuso, etadahosi—",
  "sn12.32:19.4": "divasañcepi maṃ bhagavā etamatthaṃ puccheyya aññamaññehi padehi aññamaññehi pariyāyehi, divasampāhaṃ bhagavato etamatthaṃ byākareyyaṃ aññamaññehi padehi aññamaññehi pariyāyehi.",
  "sn12.32:19.5": "Rattiñcepi maṃ bhagavā etamatthaṃ puccheyya aññamaññehi padehi aññamaññehi pariyāyehi, rattimpāhaṃ bhagavato etamatthaṃ byākareyyaṃ aññamaññehi padehi aññamaññehi pariyāyehi.",
  "sn12.32:19.6": "<span class=\\\"var\\\" title=\\\"rattidivaṃ (mr)\\\" id=\\\"note49\\\">Rattindivaṃ</span> cepi maṃ bhagavā etamatthaṃ puccheyya aññamaññehi padehi aññamaññehi pariyāyehi, rattindivampāhaṃ bhagavato etamatthaṃ byākareyyaṃ aññamaññehi padehi aññamaññehi pariyāyehi.",
  "sn12.32:19.7": "Dve rattindivāni cepi maṃ bhagavā etamatthaṃ puccheyya … pe …",
  "sn12.32:19.8": "dve rattindivānipāhaṃ bhagavato etamatthaṃ byākareyyaṃ … pe …",
  "sn12.32:19.9": "tīṇi rattindivāni cepi maṃ bhagavā etamatthaṃ puccheyya … pe …",
  "sn12.32:19.10": "tīṇi rattindivānipāhaṃ bhagavato etamatthaṃ byākareyyaṃ … pe …",
  "sn12.32:19.11": "cattāri rattindivāni cepi maṃ bhagavā etamatthaṃ puccheyya … pe …",
  "sn12.32:19.12": "cattāri rattindivānipāhaṃ bhagavato etamatthaṃ byākareyyaṃ … pe …",
  "sn12.32:19.13": "pañca rattindivāni cepi maṃ bhagavā etamatthaṃ puccheyya … pe …",
  "sn12.32:19.14": "pañca rattindivānipāhaṃ bhagavato etamatthaṃ byākareyyaṃ … pe …",
  "sn12.32:19.15": "cha rattindivāni cepi maṃ bhagavā etamatthaṃ puccheyya … pe …",
  "sn12.32:19.16": "cha rattindivānipāhaṃ bhagavato etamatthaṃ byākareyyaṃ … pe …",
  "sn12.32:19.17": "satta rattindivāni cepi maṃ bhagavā etamatthaṃ puccheyya aññamaññehi padehi aññamaññehi pariyāyehi, satta rattindivānipāhaṃ bhagavato etamatthaṃ byākareyyaṃ aññamaññehi padehi aññamaññehi pariyāyehī”ti.",
  "sn12.32:20.1": "Atha kho kaḷārakhattiyo bhikkhu uṭṭhāyāsanā yena bhagavā tenupasaṅkami;",
  "sn12.32:20.2": "upasaṅkamitvā bhagavantaṃ abhivādetvā ekamantaṃ nisīdi.",
  "sn12.32:20.3": "Ekamantaṃ nisinno kho kaḷārakhattiyo bhikkhu bhagavantaṃ etadavoca:",
  "sn12.32:20.4": "“āyasmatā, bhante, sāriputtena sīhanādo nadito—",
  "sn12.32:20.5": "pubbe appaṭisaṃviditaṃ maṃ, āvuso, bhagavā paṭhamaṃ pañhaṃ apucchi, tassa me ahosi dandhāyitattaṃ.",
  "sn12.32:20.6": "Yato ca kho me, āvuso, bhagavā paṭhamaṃ pañhaṃ anumodi, tassa mayhaṃ, āvuso, etadahosi—",
  "sn12.32:20.7": "divasañcepi maṃ bhagavā etamatthaṃ puccheyya aññamaññehi padehi aññamaññehi pariyāyehi, divasampāhaṃ bhagavato etamatthaṃ byākareyyaṃ aññamaññehi padehi aññamaññehi pariyāyehi;",
  "sn12.32:20.8": "rattiñcepi … pe …",
  "sn12.32:20.9": "rattindivañcepi maṃ bhagavā … pe …",
  "sn12.32:20.10": "dve rattindivāni cepi maṃ bhagavā … pe …",
  "sn12.32:20.11": "tīṇi …",
  "sn12.32:20.12": "cattāri …",
  "sn12.32:20.13": "pañca …",
  "sn12.32:20.14": "cha …",
  "sn12.32:20.15": "satta rattindivāni cepi maṃ bhagavā etamatthaṃ puccheyya aññamaññehi padehi aññamaññehi pariyāyehi, satta rattindivānipāhaṃ bhagavato etamatthaṃ byākareyyaṃ aññamaññehi padehi aññamaññehi pariyāyehī”ti.",
  "sn12.32:21.1": "“Sā hi, bhikkhu, sāriputtassa dhammadhātu suppaṭividdhā, yassā dhammadhātuyā suppaṭividdhattā divasaṃ cepāhaṃ sāriputtaṃ etamatthaṃ puccheyyaṃ aññamaññehi padehi aññamaññehi pariyāyehi, divasampi me sāriputto etamatthaṃ byākareyya aññamaññehi padehi aññamaññehi pariyāyehi.",
  "sn12.32:21.2": "Rattiṃ cepāhaṃ sāriputtaṃ etamatthaṃ puccheyyaṃ aññamaññehi padehi aññamaññehi pariyāyehi, rattimpi me sāriputto etamatthaṃ byākareyya … pe …",
  "sn12.32:21.3": "rattindivaṃ cepāhaṃ sāriputtaṃ etamatthaṃ puccheyyaṃ, rattindivampi me sāriputto etamatthaṃ byākareyya …",
  "sn12.32:21.4": "dve rattindivāni cepāhaṃ sāriputtaṃ etamatthaṃ puccheyyaṃ, dve rattindivānipi me sāriputto etamatthaṃ byākareyya …",
  "sn12.32:21.5": "tīṇi rattindivāni cepāhaṃ sāriputtaṃ etamatthaṃ puccheyyaṃ, tīṇi rattindivānipi me sāriputto etamatthaṃ byākareyya …",
  "sn12.32:21.6": "cattāri rattindivāni cepāhaṃ sāriputtaṃ etamatthaṃ puccheyyaṃ, cattāri rattindivānipi me sāriputto etamatthaṃ byākareyya …",
  "sn12.32:21.7": "pañca rattindivāni cepāhaṃ sāriputtaṃ etamatthaṃ puccheyyaṃ, pañca rattindivānipi me sāriputto etamatthaṃ byākareyya …",
  "sn12.32:21.8": "cha rattindivāni cepāhaṃ sāriputtaṃ etamatthaṃ puccheyyaṃ, cha rattindivānipi me sāriputto etamatthaṃ byākareyya …",
  "sn12.32:21.9": "satta rattindivāni cepāhaṃ sāriputtaṃ etamatthaṃ puccheyyaṃ aññamaññehi padehi aññamaññehi pariyāyehi, satta rattindivānipi me sāriputto etamatthaṃ byākareyya aññamaññehi padehi aññamaññehi pariyāyehī”ti.",
  "sn12.32:22.1": "Dutiyaṃ."
}