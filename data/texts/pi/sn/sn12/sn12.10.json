{
  "_markup_path": "markup/sn/sn12/sn12.10.html",
  "_alt_strings": [
    "en/sujato/sn/sn12/sn12.10.json"
  ],
  "sn12.10:1.1": "Saṃyutta Nikāya 12",
  "sn12.10:2.1": "1. Buddhavagga",
  "sn12.10:3.1": "<span class=\\\"var\\\" title=\\\"mahā sakyamuni gotamo (pts1-2)\\\" id=\\\"note7\\\">10. Gotamasutta</span>",
  "sn12.10:4.1": "“Pubbeva me, bhikkhave, sambodhā anabhisambuddhassa bodhisattasseva sato etadahosi:",
  "sn12.10:4.2": "‘kicchaṃ vatāyaṃ loko āpanno jāyati ca jīyati ca mīyati ca cavati ca upapajjati ca.",
  "sn12.10:4.3": "Atha ca panimassa dukkhassa nissaraṇaṃ nappajānāti jarāmaraṇassa.",
  "sn12.10:4.4": "Kudāssu nāma imassa dukkhassa nissaraṇaṃ paññāyissati jarāmaraṇassā’ti?",
  "sn12.10:5.1": "Tassa mayhaṃ, bhikkhave, etadahosi:",
  "sn12.10:5.2": "‘kimhi nu kho sati jarāmaraṇaṃ hoti, kiṃpaccayā jarāmaraṇan’ti?",
  "sn12.10:5.3": "Tassa mayhaṃ, bhikkhave, yoniso manasikārā ahu paññāya abhisamayo:",
  "sn12.10:5.4": "‘jātiyā kho sati jarāmaraṇaṃ hoti, jātipaccayā jarāmaraṇan’ti.",
  "sn12.10:6.1": "Tassa mayhaṃ, bhikkhave, etadahosi:",
  "sn12.10:6.2": "‘kimhi nu kho sati jāti hoti … pe …",
  "sn12.10:6.3": "bhavo …",
  "sn12.10:6.4": "upādānaṃ …",
  "sn12.10:6.5": "taṇhā …",
  "sn12.10:6.6": "vedanā …",
  "sn12.10:6.7": "phasso …",
  "sn12.10:6.8": "saḷāyatanaṃ …",
  "sn12.10:6.9": "nāmarūpaṃ …",
  "sn12.10:6.10": "viññāṇaṃ …",
  "sn12.10:6.11": "saṅkhārā honti, kiṃpaccayā saṅkhārā’ti?",
  "sn12.10:6.12": "Tassa mayhaṃ, bhikkhave, yoniso manasikārā ahu paññāya abhisamayo:",
  "sn12.10:6.13": "‘avijjāya kho sati saṅkhārā honti, avijjāpaccayā saṅkhārā’ti.",
  "sn12.10:7.1": "Iti hidaṃ avijjāpaccayā saṅkhārā;",
  "sn12.10:7.2": "saṅkhārapaccayā viññāṇaṃ … pe …",
  "sn12.10:7.3": "evametassa kevalassa dukkhakkhandhassa samudayo hoti.",
  "sn12.10:7.4": "‘Samudayo, samudayo’ti kho me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "sn12.10:8.1": "Tassa mayhaṃ, bhikkhave, etadahosi:",
  "sn12.10:8.2": "‘kimhi nu kho asati jarāmaraṇaṃ na hoti, kissa nirodhā jarāmaraṇanirodho’ti?",
  "sn12.10:8.3": "Tassa mayhaṃ, bhikkhave, yoniso manasikārā ahu paññāya abhisamayo:",
  "sn12.10:8.4": "‘jātiyā kho asati jarāmaraṇaṃ na hoti, jātinirodhā jarāmaraṇanirodho’ti.",
  "sn12.10:9.1": "Tassa mayhaṃ, bhikkhave, etadahosi:",
  "sn12.10:9.2": "‘kimhi nu kho asati jāti na hoti … pe …",
  "sn12.10:9.3": "bhavo …",
  "sn12.10:9.4": "upādānaṃ …",
  "sn12.10:9.5": "taṇhā …",
  "sn12.10:9.6": "vedanā …",
  "sn12.10:9.7": "phasso …",
  "sn12.10:9.8": "saḷāyatanaṃ …",
  "sn12.10:9.9": "nāmarūpaṃ …",
  "sn12.10:9.10": "viññāṇaṃ …",
  "sn12.10:9.11": "saṅkhārā na honti, kissa nirodhā saṅkhāranirodho’ti?",
  "sn12.10:9.12": "Tassa mayhaṃ, bhikkhave, yoniso manasikārā ahu paññāya abhisamayo:",
  "sn12.10:9.13": "‘avijjāya kho asati saṅkhārā na honti, avijjānirodhā saṅkhāranirodho’ti.",
  "sn12.10:10.1": "Iti hidaṃ avijjānirodhā saṅkhāranirodho;",
  "sn12.10:10.2": "saṅkhāranirodhā viññāṇanirodho … pe …",
  "sn12.10:10.3": "evametassa kevalassa dukkhakkhandhassa nirodho hoti.",
  "sn12.10:10.4": "‘Nirodho, nirodho’ti kho me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādī”ti.",
  "sn12.10:10.5": "Dasamo.",
  "sn12.10:11.1": "Buddhavaggo paṭhamo.",
  "sn12.10:12.1": "Desanā vibhaṅgapaṭipadā ca,",
  "sn12.10:12.2": "Vipassī sikhī ca vessabhū;",
  "sn12.10:12.3": "Kakusandho koṇāgamano kassapo,",
  "sn12.10:12.4": "Mahāsakyamuni ca gotamoti."
}