{
  "_markup_path": "markup/sn/sn12/sn12.20.html",
  "_alt_strings": [
    "en/sujato/sn/sn12/sn12.20.json"
  ],
  "sn12.20:1.1": "Saṃyutta Nikāya 12",
  "sn12.20:2.1": "2. Āhāravagga",
  "sn12.20:3.1": "20. Paccayasutta",
  "sn12.20:4.1": "Sāvatthiyaṃ viharati.",
  "sn12.20:4.2": "“Paṭiccasamuppādañca vo, bhikkhave, desessāmi paṭiccasamuppanne ca dhamme.",
  "sn12.20:4.3": "Taṃ suṇātha, sādhukaṃ manasi karotha, bhāsissāmī”ti.",
  "sn12.20:4.4": "“Evaṃ, bhante”ti kho te bhikkhū bhagavato paccassosuṃ.",
  "sn12.20:4.5": "Bhagavā etadavoca:",
  "sn12.20:5.1": "“Katamo ca, bhikkhave, paṭiccasamuppādo?",
  "sn12.20:5.2": "Jātipaccayā, bhikkhave, jarāmaraṇaṃ.",
  "sn12.20:5.3": "Uppādā vā tathāgatānaṃ anuppādā vā tathāgatānaṃ, ṭhitāva sā dhātu dhammaṭṭhitatā dhammaniyāmatā idappaccayatā.",
  "sn12.20:5.4": "Taṃ tathāgato abhisambujjhati abhisameti.",
  "sn12.20:5.5": "Abhisambujjhitvā abhisametvā ācikkhati deseti paññāpeti paṭṭhapeti vivarati vibhajati uttānīkaroti.",
  "sn12.20:5.6": "‘Passathā’ti cāha:",
  "sn12.20:5.7": "‘jātipaccayā, bhikkhave, jarāmaraṇaṃ’.",
  "sn12.20:6.1": "Bhavapaccayā, bhikkhave, jāti … pe …",
  "sn12.20:6.2": "upādānapaccayā, bhikkhave, bhavo …",
  "sn12.20:6.3": "taṇhāpaccayā, bhikkhave, upādānaṃ …",
  "sn12.20:6.4": "vedanāpaccayā, bhikkhave, taṇhā …",
  "sn12.20:6.5": "phassapaccayā, bhikkhave, vedanā …",
  "sn12.20:6.6": "saḷāyatanapaccayā, bhikkhave, phasso …",
  "sn12.20:6.7": "nāmarūpapaccayā, bhikkhave, saḷāyatanaṃ …",
  "sn12.20:6.8": "viññāṇapaccayā, bhikkhave, nāmarūpaṃ …",
  "sn12.20:6.9": "saṅkhārapaccayā, bhikkhave, viññāṇaṃ …",
  "sn12.20:6.10": "avijjāpaccayā, bhikkhave, saṅkhārā uppādā vā tathāgatānaṃ anuppādā vā tathāgatānaṃ, ṭhitāva sā dhātu dhammaṭṭhitatā dhammaniyāmatā idappaccayatā.",
  "sn12.20:6.11": "Taṃ tathāgato abhisambujjhati abhisameti.",
  "sn12.20:6.12": "Abhisambujjhitvā abhisametvā ācikkhati deseti paññāpeti paṭṭhapeti vivarati vibhajati uttānīkaroti.",
  "sn12.20:6.13": "‘Passathā’ti cāha:",
  "sn12.20:6.14": "‘avijjāpaccayā, bhikkhave, saṅkhārā’.",
  "sn12.20:6.15": "Iti kho, bhikkhave, yā tatra tathatā avitathatā anaññathatā idappaccayatā—",
  "sn12.20:6.16": "ayaṃ vuccati, bhikkhave, paṭiccasamuppādo.",
  "sn12.20:7.1": "Katame ca, bhikkhave, paṭiccasamuppannā dhammā?",
  "sn12.20:7.2": "Jarāmaraṇaṃ, bhikkhave, aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammaṃ.",
  "sn12.20:7.3": "Jāti, bhikkhave, aniccā saṅkhatā paṭiccasamuppannā khayadhammā vayadhammā virāgadhammā nirodhadhammā.",
  "sn12.20:7.4": "Bhavo, bhikkhave, anicco saṅkhato paṭiccasamuppanno khayadhammo vayadhammo virāgadhammo nirodhadhammo.",
  "sn12.20:7.5": "Upādānaṃ bhikkhave … pe …",
  "sn12.20:7.6": "taṇhā, bhikkhave …",
  "sn12.20:7.7": "vedanā, bhikkhave …",
  "sn12.20:7.8": "phasso, bhikkhave …",
  "sn12.20:7.9": "saḷāyatanaṃ, bhikkhave …",
  "sn12.20:7.10": "nāmarūpaṃ, bhikkhave …",
  "sn12.20:7.11": "viññāṇaṃ, bhikkhave …",
  "sn12.20:7.12": "saṅkhārā, bhikkhave …",
  "sn12.20:7.13": "avijjā, bhikkhave, aniccā saṅkhatā paṭiccasamuppannā khayadhammā vayadhammā virāgadhammā nirodhadhammā.",
  "sn12.20:7.14": "Ime vuccanti, bhikkhave, paṭiccasamuppannā dhammā.",
  "sn12.20:8.1": "Yato kho, bhikkhave, ariyasāvakassa ‘ayañca paṭiccasamuppādo, ime ca paṭiccasamuppannā dhammā’ yathābhūtaṃ sammappaññāya sudiṭṭhā honti, so vata pubbantaṃ vā <span class=\\\"var\\\" title=\\\"paridhāvissati (bj)\\\" id=\\\"note30\\\">paṭidhāvissati</span>:",
  "sn12.20:8.2": "‘<span class=\\\"var\\\" title=\\\"nu khvāhaṃ (s1-3, km, pts1-2, mr)\\\" id=\\\"note31\\\">ahosiṃ nu kho ahaṃ</span> atītamaddhānaṃ, nanu kho ahosiṃ atītamaddhānaṃ, kiṃ nu kho ahosiṃ atītamaddhānaṃ, kathaṃ nu kho ahosiṃ atītamaddhānaṃ, kiṃ hutvā kiṃ ahosiṃ nu kho ahaṃ atītamaddhānan’ti;",
  "sn12.20:8.3": "aparantaṃ vā <span class=\\\"var\\\" title=\\\"apadhāvissati (mr)\\\" id=\\\"note32\\\">upadhāvissati</span>:",
  "sn12.20:8.4": "‘bhavissāmi nu kho ahaṃ anāgatamaddhānaṃ, nanu kho bhavissāmi anāgatamaddhānaṃ, kiṃ nu kho bhavissāmi anāgatamaddhānaṃ, kathaṃ nu kho bhavissāmi anāgatamaddhānaṃ, kiṃ hutvā kiṃ bhavissāmi nu kho ahaṃ anāgatamaddhānan’ti;",
  "sn12.20:8.5": "etarahi vā paccuppannaṃ addhānaṃ ajjhattaṃ kathaṃkathī bhavissati:",
  "sn12.20:8.6": "‘ahaṃ nu khosmi, no nu khosmi, kiṃ nu khosmi, kathaṃ nu khosmi, ayaṃ nu kho satto kuto āgato, so kuhiṃ gamissatī’ti—",
  "sn12.20:8.7": "netaṃ ṭhānaṃ vijjati.",
  "sn12.20:8.8": "Taṃ kissa hetu?",
  "sn12.20:8.9": "Tathā hi, bhikkhave, ariyasāvakassa ayañca paṭiccasamuppādo ime ca paṭiccasamuppannā dhammā yathābhūtaṃ sammappaññāya sudiṭṭhā”ti.",
  "sn12.20:9.1": "Dasamaṃ.",
  "sn12.20:10.1": "Āhāravaggo dutiyo.",
  "sn12.20:11.1": "Āhāraṃ phagguno ceva,",
  "sn12.20:11.2": "Dve ca samaṇabrāhmaṇā;",
  "sn12.20:11.3": "Kaccānagotta dhammakathikaṃ,",
  "sn12.20:11.4": "Acelaṃ timbarukena ca;",
  "sn12.20:11.5": "Bālapaṇḍitato ceva,",
  "sn12.20:11.6": "Dasamo paccayena cāti."
}