{
  "_markup_path": "markup/sn/sn12/sn12.63.html",
  "_alt_strings": [
    "en/sujato/sn/sn12/sn12.63.json"
  ],
  "sn12.63:1.1": "Saṃyutta Nikāya 12",
  "sn12.63:2.1": "7. Mahāvagga",
  "sn12.63:3.1": "63. Puttamaṃsasutta",
  "sn12.63:4.1": "Sāvatthiyaṃ …",
  "sn12.63:4.2": "“cattārome, bhikkhave, āhārā bhūtānaṃ vā sattānaṃ ṭhitiyā sambhavesīnaṃ vā anuggahāya.",
  "sn12.63:4.3": "Katame cattāro?",
  "sn12.63:4.4": "Kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṃ catutthaṃ.",
  "sn12.63:4.5": "Ime kho, bhikkhave, cattāro āhārā bhūtānaṃ vā sattānaṃ ṭhitiyā sambhavesīnaṃ vā anuggahāya.",
  "sn12.63:5.1": "Kathañca, bhikkhave, kabaḷīkāro āhāro daṭṭhabbo?",
  "sn12.63:5.2": "Seyyathāpi, bhikkhave, dve <span class=\\\"var\\\" title=\\\"jayampatikā (bj, pts1-2) | jāyapatikā (s1-3)\\\" id=\\\"note92\\\">jāyampatikā</span> parittaṃ sambalaṃ ādāya kantāramaggaṃ paṭipajjeyyuṃ.",
  "sn12.63:5.3": "Tesamassa ekaputtako piyo manāpo.",
  "sn12.63:5.4": "Atha kho tesaṃ, bhikkhave, dvinnaṃ jāyampatikānaṃ kantāragatānaṃ yā parittā sambalamattā, sā parikkhayaṃ pariyādānaṃ gaccheyya.",
  "sn12.63:5.5": "Siyā ca nesaṃ kantārāvaseso <span class=\\\"var\\\" title=\\\"anittiṇṇo (bj) | anithiṇṇo (pts1-2)\\\" id=\\\"note93\\\">anatiṇṇo</span>.",
  "sn12.63:5.6": "Atha kho tesaṃ, bhikkhave, dvinnaṃ jāyampatikānaṃ evamassa:",
  "sn12.63:5.7": "‘amhākaṃ kho yā parittā sambalamattā sā parikkhīṇā <span class=\\\"var\\\" title=\\\"pariyādinnā (bj, s1-3, km) | pariyādānaṃ (pts1-2)\\\" id=\\\"note94\\\">pariyādiṇṇā</span>.",
  "sn12.63:5.8": "Atthi cāyaṃ kantārāvaseso <span class=\\\"var\\\" title=\\\"anitthiṇṇo (s1-3, km) | anithiṇṇo (pts1-2) | anatiṇṇo (mr)\\\" id=\\\"note95\\\">anittiṇṇo</span>.",
  "sn12.63:5.9": "Yannūna mayaṃ imaṃ ekaputtakaṃ piyaṃ manāpaṃ vadhitvā vallūrañca soṇḍikañca karitvā puttamaṃsāni khādantā evaṃ taṃ kantārāvasesaṃ nitthareyyāma, mā sabbeva tayo vinassimhā’ti.",
  "sn12.63:5.10": "Atha kho te, bhikkhave, dve jāyampatikā taṃ ekaputtakaṃ piyaṃ manāpaṃ vadhitvā vallūrañca soṇḍikañca karitvā puttamaṃsāni khādantā evaṃ taṃ kantārāvasesaṃ nitthareyyuṃ.",
  "sn12.63:5.11": "Te puttamaṃsāni ceva khādeyyuṃ, ure ca paṭipiseyyuṃ:",
  "sn12.63:5.12": "‘kahaṃ, ekaputtaka, kahaṃ, ekaputtakā’ti.",
  "sn12.63:6.1": "Taṃ kiṃ maññatha, bhikkhave, api nu te davāya vā āhāraṃ āhāreyyuṃ, madāya vā āhāraṃ āhāreyyuṃ, maṇḍanāya vā āhāraṃ āhāreyyuṃ, vibhūsanāya vā āhāraṃ āhāreyyun”ti?",
  "sn12.63:6.2": "“No hetaṃ, bhante”.",
  "sn12.63:6.3": "“Nanu te, bhikkhave, yāvadeva kantārassa nittharaṇatthāya āhāraṃ āhāreyyun”ti?",
  "sn12.63:6.4": "“Evaṃ, bhante”.",
  "sn12.63:6.5": "“‘Evameva khvāhaṃ, bhikkhave, kabaḷīkāro āhāro daṭṭhabbo’ti vadāmi.",
  "sn12.63:6.6": "Kabaḷīkāre, bhikkhave, āhāre pariññāte pañca kāmaguṇiko rāgo pariññāto hoti.",
  "sn12.63:6.7": "Pañca kāmaguṇike rāge pariññāte natthi taṃ saṃyojanaṃ yena saṃyojanena saṃyutto ariyasāvako puna imaṃ lokaṃ āgaccheyya.",
  "sn12.63:7.1": "Kathañca, bhikkhave, phassāhāro daṭṭhabbo?",
  "sn12.63:7.2": "Seyyathāpi, bhikkhave, gāvī niccammā <span class=\\\"var\\\" title=\\\"kuḍḍañce (bj, s1-3, km, pts1-2)\\\" id=\\\"note96\\\">kuṭṭañce</span> nissāya tiṭṭheyya.",
  "sn12.63:7.3": "Ye kuṭṭanissitā pāṇā te naṃ khādeyyuṃ.",
  "sn12.63:7.4": "Rukkhañce nissāya tiṭṭheyya, ye rukkhanissitā pāṇā te naṃ khādeyyuṃ.",
  "sn12.63:7.5": "Udakañce nissāya tiṭṭheyya, ye udakanissitā pāṇā te naṃ khādeyyuṃ.",
  "sn12.63:7.6": "Ākāsañce nissāya tiṭṭheyya, ye ākāsanissitā pāṇā te naṃ khādeyyuṃ.",
  "sn12.63:7.7": "Yaṃ yadeva hi sā, bhikkhave, gāvī niccammā<span class=\\\"var\\\" title=\\\" nissāya tiṭṭheyya ye tannissitā tannissitā (sī1, pā1-2), nissāya tiṭṭheyya ye taṃ nissitā taṃ nissitā (syā1-3, kaṃ)\\\" id=\\\"note97\\\"> nissāya tiṭṭheyya, ye tannissitā</span> pāṇā te naṃ khādeyyuṃ.",
  "sn12.63:7.8": "Evameva khvāhaṃ, bhikkhave, ‘phassāhāro daṭṭhabbo’ti vadāmi.",
  "sn12.63:7.9": "Phasse, bhikkhave, āhāre pariññāte tisso vedanā pariññātā honti.",
  "sn12.63:7.10": "Tīsu vedanāsu pariññātāsu ariyasāvakassa natthi kiñci <span class=\\\"var\\\" title=\\\"uttariṃ karaṇīyanti (bj, pts1-2)\\\" id=\\\"note99\\\">uttarikaraṇīyanti</span> vadāmi.",
  "sn12.63:8.1": "Kathañca, bhikkhave, manosañcetanāhāro daṭṭhabbo?",
  "sn12.63:8.2": "Seyyathāpi, bhikkhave, aṅgārakāsu sādhikaporisā puṇṇā aṅgārānaṃ vītaccikānaṃ vītadhūmānaṃ.",
  "sn12.63:8.3": "Atha puriso āgaccheyya jīvitukāmo amaritukāmo sukhakāmo dukkhappaṭikūlo.",
  "sn12.63:8.4": "Tamenaṃ dve balavanto purisā nānābāhāsu gahetvā taṃ aṅgārakāsuṃ upakaḍḍheyyuṃ.",
  "sn12.63:8.5": "Atha kho, bhikkhave, tassa purisassa ārakāvassa cetanā ārakā patthanā ārakā paṇidhi.",
  "sn12.63:8.6": "Taṃ kissa hetu?",
  "sn12.63:8.7": "Evañhi, bhikkhave, tassa purisassa hoti:",
  "sn12.63:8.8": "‘imañcāhaṃ aṅgārakāsuṃ papatissāmi, tatonidānaṃ maraṇaṃ vā nigacchāmi maraṇamattaṃ vā dukkhan’ti.",
  "sn12.63:8.9": "Evameva khvāhaṃ, bhikkhave, ‘manosañcetanāhāro daṭṭhabbo’ti vadāmi.",
  "sn12.63:8.10": "Manosañcetanāya, bhikkhave, āhāre pariññāte tisso taṇhā pariññātā honti.",
  "sn12.63:8.11": "Tīsu taṇhāsu pariññātāsu ariyasāvakassa natthi kiñci uttarikaraṇīyanti vadāmi.",
  "sn12.63:9.1": "Kathañca, bhikkhave, viññāṇāhāro daṭṭhabbo?",
  "sn12.63:9.2": "Seyyathāpi, bhikkhave, coraṃ āgucāriṃ gahetvā rañño dasseyyuṃ:",
  "sn12.63:9.3": "‘ayaṃ te, deva, coro āgucārī, imassa yaṃ icchasi taṃ daṇḍaṃ paṇehī’ti.",
  "sn12.63:9.4": "Tamenaṃ rājā evaṃ vadeyya:",
  "sn12.63:9.5": "‘gacchatha, bho, imaṃ purisaṃ pubbaṇhasamayaṃ sattisatena hanathā’ti.",
  "sn12.63:9.6": "Tamenaṃ pubbaṇhasamayaṃ sattisatena haneyyuṃ.",
  "sn12.63:9.7": "Atha rājā majjhanhikasamayaṃ evaṃ vadeyya:",
  "sn12.63:9.8": "‘ambho, kathaṃ so puriso’ti?",
  "sn12.63:9.9": "‘Tatheva, deva, jīvatī’ti.",
  "sn12.63:9.10": "Tamenaṃ rājā evaṃ vadeyya:",
  "sn12.63:9.11": "‘gacchatha, bho, taṃ purisaṃ majjhanhikasamayaṃ sattisatena hanathā’ti.",
  "sn12.63:9.12": "Tamenaṃ majjhanhikasamayaṃ sattisatena haneyyuṃ.",
  "sn12.63:9.13": "Atha rājā sāyanhasamayaṃ evaṃ vadeyya:",
  "sn12.63:9.14": "‘ambho, kathaṃ so puriso’ti?",
  "sn12.63:9.15": "‘Tatheva, deva, jīvatī’ti.",
  "sn12.63:9.16": "Tamenaṃ rājā evaṃ vadeyya:",
  "sn12.63:9.17": "‘gacchatha, bho, taṃ purisaṃ sāyanhasamayaṃ sattisatena hanathā’ti.",
  "sn12.63:9.18": "Tamenaṃ sāyanhasamayaṃ sattisatena haneyyuṃ.",
  "sn12.63:9.19": "Taṃ kiṃ maññatha, bhikkhave, api nu so puriso divasaṃ tīhi sattisatehi haññamāno tatonidānaṃ dukkhaṃ domanassaṃ paṭisaṃvediyethā”ti?",
  "sn12.63:9.20": "“Ekissāpi, bhante, sattiyā haññamāno tatonidānaṃ dukkhaṃ domanassaṃ paṭisaṃvediyetha;",
  "sn12.63:9.21": "ko pana vādo tīhi sattisatehi haññamāno”ti.",
  "sn12.63:9.22": "“Evameva khvāhaṃ, bhikkhave, viññāṇāhāro daṭṭhabboti vadāmi.",
  "sn12.63:9.23": "Viññāṇe, bhikkhave, āhāre pariññāte nāmarūpaṃ pariññātaṃ hoti, nāmarūpe pariññāte ariyasāvakassa natthi kiñci uttarikaraṇīyanti vadāmī”ti.",
  "sn12.63:10.1": "Tatiyaṃ."
}