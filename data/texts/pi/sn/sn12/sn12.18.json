{
  "_markup_path": "markup/sn/sn12/sn12.18.html",
  "_alt_strings": [
    "en/sujato/sn/sn12/sn12.18.json"
  ],
  "sn12.18:1.1": "Saṃyutta Nikāya 12",
  "sn12.18:2.1": "2. Āhāravagga",
  "sn12.18:3.1": "18. Timbarukasutta",
  "sn12.18:4.1": "Sāvatthiyaṃ viharati.",
  "sn12.18:4.2": "Atha kho timbaruko paribbājako yena bhagavā tenupasaṅkami;",
  "sn12.18:4.3": "upasaṅkamitvā bhagavatā saddhiṃ sammodi.",
  "sn12.18:4.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "sn12.18:4.5": "Ekamantaṃ nisinno kho timbaruko paribbājako bhagavantaṃ etadavoca:",
  "sn12.18:5.1": "“Kiṃ nu kho, bho gotama, sayaṅkataṃ sukhadukkhanti?",
  "sn12.18:5.2": "Mā hevaṃ, timbarukāti bhagavā avoca.",
  "sn12.18:5.3": "Kiṃ pana, bho gotama, paraṅkataṃ sukhadukkhanti?",
  "sn12.18:5.4": "Mā hevaṃ, timbarukāti bhagavā avoca.",
  "sn12.18:5.5": "Kiṃ nu kho, bho gotama, sayaṅkatañca paraṅkatañca sukhadukkhanti?",
  "sn12.18:5.6": "Mā hevaṃ, timbarukāti bhagavā avoca.",
  "sn12.18:5.7": "Kiṃ pana, bho gotama, asayaṅkāraṃ aparaṅkāraṃ adhiccasamuppannaṃ sukhadukkhanti?",
  "sn12.18:5.8": "Mā hevaṃ, timbarukāti bhagavā avoca.",
  "sn12.18:5.9": "Kiṃ nu kho, bho gotama, natthi sukhadukkhanti?",
  "sn12.18:5.10": "Na kho, timbaruka, natthi sukhadukkhaṃ;",
  "sn12.18:5.11": "atthi kho, timbaruka, sukhadukkhanti.",
  "sn12.18:5.12": "Tena hi bhavaṃ gotamo sukhadukkhaṃ na jānāti, na passatīti?",
  "sn12.18:5.13": "Na khvāhaṃ, timbaruka, sukhadukkhaṃ na jānāmi, na passāmi.",
  "sn12.18:5.14": "Jānāmi khvāhaṃ, timbaruka, sukhadukkhaṃ;",
  "sn12.18:5.15": "passāmi khvāhaṃ, timbaruka, sukhadukkhan”ti.",
  "sn12.18:6.1": "“‘Kiṃ nu kho, bho gotama, sayaṅkataṃ sukhadukkhan’ti iti puṭṭho samāno ‘mā hevaṃ, timbarukā’ti vadesi.",
  "sn12.18:6.2": "‘Kiṃ pana, bho gotama, paraṅkataṃ sukhadukkhan’ti iti puṭṭho samāno ‘mā hevaṃ, timbarukā’ti vadesi.",
  "sn12.18:6.3": "‘Kiṃ nu kho, bho gotama, sayaṅkatañca paraṅkatañca sukhadukkhan’ti iti puṭṭho samāno ‘mā hevaṃ, timbarukā’ti vadesi.",
  "sn12.18:6.4": "‘Kiṃ pana, bho gotama, asayaṅkāraṃ aparaṅkāraṃ adhiccasamuppannaṃ sukhadukkhan’ti iti puṭṭho samāno ‘mā hevaṃ, timbarukā’ti vadesi.",
  "sn12.18:6.5": "‘Kiṃ nu kho, bho gotama, natthi sukhadukkhan’ti iti puṭṭho samāno ‘na kho, timbaruka, natthi sukhadukkhaṃ;",
  "sn12.18:6.6": "atthi kho, timbaruka, sukhadukkhan’ti vadesi.",
  "sn12.18:6.7": "‘Tena hi bhavaṃ gotamo sukhadukkhaṃ na jānāti, na passatī’ti iti puṭṭho samāno ‘na khvāhaṃ, timbaruka, sukhadukkhaṃ na jānāmi, na passāmi.",
  "sn12.18:6.8": "Jānāmi khvāhaṃ, timbaruka, sukhadukkhaṃ;",
  "sn12.18:6.9": "passāmi khvāhaṃ, timbaruka, sukhadukkhan’ti vadesi.",
  "sn12.18:6.10": "Ācikkhatu ca me bhavaṃ gotamo sukhadukkhaṃ.",
  "sn12.18:6.11": "Desetu ca me bhavaṃ gotamo sukhadukkhan”ti.",
  "sn12.18:7.1": "“‘Sā vedanā, so vedayatī’ti kho, timbaruka, ādito sato ‘sayaṅkataṃ sukhadukkhan’ti evampāhaṃ na vadāmi.",
  "sn12.18:7.2": "‘Aññā vedanā, añño vedayatī’ti kho, timbaruka, vedanābhitunnassa sato ‘paraṅkataṃ sukhadukkhan’ti evampāhaṃ na vadāmi.",
  "sn12.18:7.3": "Ete te, timbaruka, ubho ante anupagamma majjhena tathāgato dhammaṃ deseti:",
  "sn12.18:7.4": "‘avijjāpaccayā saṅkhārā;",
  "sn12.18:7.5": "saṅkhārapaccayā viññāṇaṃ … pe …",
  "sn12.18:7.6": "evametassa kevalassa dukkhakkhandhassa samudayo hoti.",
  "sn12.18:7.7": "Avijjāya tveva asesavirāganirodhā saṅkhāranirodho;",
  "sn12.18:7.8": "saṅkhāranirodhā viññāṇanirodho … pe …",
  "sn12.18:7.9": "evametassa kevalassa dukkhakkhandhassa nirodho hotī’”ti.",
  "sn12.18:8.1": "Evaṃ vutte, timbaruko paribbājako bhagavantaṃ etadavoca:",
  "sn12.18:8.2": "“abhikkantaṃ, bho gotama … pe …",
  "sn12.18:8.3": "esāhaṃ bhavantaṃ gotamaṃ saraṇaṃ gacchāmi dhammañca bhikkhusaṅghañca.",
  "sn12.18:8.4": "Upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.",
  "sn12.18:9.1": "Aṭṭhamaṃ."
}