{
  "_markup_path": "markup/sn/sn12/sn12.02.html",
  "_alt_strings": [
    "en/sujato/sn/sn12/sn12.02.json"
  ],
  "sn12.2:1.1": "Saṃyutta Nikāya 12",
  "sn12.2:2.1": "1. Buddhavagga",
  "sn12.2:3.1": "2. Vibhaṅgasutta",
  "sn12.2:4.1": "Sāvatthiyaṃ viharati.",
  "sn12.2:4.2": "“Paṭiccasamuppādaṃ vo, bhikkhave, desessāmi vibhajissāmi.",
  "sn12.2:4.3": "Taṃ suṇātha, sādhukaṃ manasi karotha, bhāsissāmī”ti.",
  "sn12.2:4.4": "“Evaṃ, bhante”ti kho te bhikkhū bhagavato paccassosuṃ.",
  "sn12.2:4.5": "Bhagavā etadavoca:",
  "sn12.2:5.1": "“Katamo ca, bhikkhave, paṭiccasamuppādo?",
  "sn12.2:5.2": "Avijjāpaccayā, bhikkhave, saṅkhārā;",
  "sn12.2:5.3": "saṅkhārapaccayā viññāṇaṃ;",
  "sn12.2:5.4": "viññāṇapaccayā nāmarūpaṃ;",
  "sn12.2:5.5": "nāmarūpapaccayā saḷāyatanaṃ;",
  "sn12.2:5.6": "saḷāyatanapaccayā phasso;",
  "sn12.2:5.7": "phassapaccayā vedanā;",
  "sn12.2:5.8": "vedanāpaccayā taṇhā;",
  "sn12.2:5.9": "taṇhāpaccayā upādānaṃ;",
  "sn12.2:5.10": "upādānapaccayā bhavo;",
  "sn12.2:5.11": "bhavapaccayā jāti;",
  "sn12.2:5.12": "jātipaccayā jarāmaraṇaṃ sokaparidevadukkhadomanassupāyāsā sambhavanti.",
  "sn12.2:5.13": "Evametassa kevalassa dukkhakkhandhassa samudayo hoti.",
  "sn12.2:6.1": "Katamañca, bhikkhave, jarāmaraṇaṃ?",
  "sn12.2:6.2": "Yā tesaṃ tesaṃ sattānaṃ tamhi tamhi sattanikāye jarā jīraṇatā khaṇḍiccaṃ pāliccaṃ valittacatā āyuno saṃhāni indriyānaṃ paripāko;",
  "sn12.2:6.3": "ayaṃ vuccati jarā.",
  "sn12.2:6.4": "Yā tesaṃ tesaṃ sattānaṃ tamhā tamhā sattanikāyā cuti cavanatā bhedo antaradhānaṃ maccu maraṇaṃ kālakiriyā khandhānaṃ bhedo kaḷevarassa nikkhepo <span class=\\\"var\\\" title=\\\"(jīvitindriyassa upacchedo) (s1-3, km)\\\" id=\\\"note4\\\">()</span>, idaṃ vuccati maraṇaṃ.",
  "sn12.2:6.5": "Iti ayañca jarā, idañca maraṇaṃ.",
  "sn12.2:6.6": "Idaṃ vuccati, bhikkhave, jarāmaraṇaṃ.",
  "sn12.2:7.1": "Katamā ca, bhikkhave, jāti?",
  "sn12.2:7.2": "Yā tesaṃ tesaṃ sattānaṃ tamhi tamhi sattanikāye jāti sañjāti okkanti abhinibbatti khandhānaṃ pātubhāvo āyatanānaṃ paṭilābho.",
  "sn12.2:7.3": "Ayaṃ vuccati, bhikkhave, jāti.",
  "sn12.2:8.1": "Katamo ca, bhikkhave, bhavo?",
  "sn12.2:8.2": "Tayome, bhikkhave, bhavā—",
  "sn12.2:8.3": "kāmabhavo, rūpabhavo, arūpabhavo.",
  "sn12.2:8.4": "Ayaṃ vuccati, bhikkhave, bhavo.",
  "sn12.2:9.1": "Katamañca, bhikkhave, upādānaṃ?",
  "sn12.2:9.2": "Cattārimāni, bhikkhave, upādānāni—",
  "sn12.2:9.3": "kāmupādānaṃ, diṭṭhupādānaṃ, sīlabbatupādānaṃ, attavādupādānaṃ.",
  "sn12.2:9.4": "Idaṃ vuccati, bhikkhave, upādānaṃ.",
  "sn12.2:10.1": "Katamā ca, bhikkhave, taṇhā?",
  "sn12.2:10.2": "Chayime, bhikkhave, taṇhākāyā—",
  "sn12.2:10.3": "rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā.",
  "sn12.2:10.4": "Ayaṃ vuccati, bhikkhave, taṇhā.",
  "sn12.2:11.1": "Katamā ca, bhikkhave, vedanā?",
  "sn12.2:11.2": "Chayime, bhikkhave, vedanākāyā—",
  "sn12.2:11.3": "cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manosamphassajā vedanā.",
  "sn12.2:11.4": "Ayaṃ vuccati, bhikkhave, vedanā.",
  "sn12.2:12.1": "Katamo ca, bhikkhave, phasso?",
  "sn12.2:12.2": "Chayime, bhikkhave, phassakāyā—",
  "sn12.2:12.3": "cakkhusamphasso, sotasamphasso, ghānasamphasso, jivhāsamphasso, kāyasamphasso, manosamphasso.",
  "sn12.2:12.4": "Ayaṃ vuccati, bhikkhave, phasso.",
  "sn12.2:13.1": "Katamañca, bhikkhave, saḷāyatanaṃ?",
  "sn12.2:13.2": "Cakkhāyatanaṃ, sotāyatanaṃ, ghānāyatanaṃ, jivhāyatanaṃ, kāyāyatanaṃ, manāyatanaṃ—",
  "sn12.2:13.3": "idaṃ vuccati, bhikkhave, saḷāyatanaṃ.",
  "sn12.2:14.1": "Katamañca, bhikkhave, nāmarūpaṃ?",
  "sn12.2:14.2": "Vedanā, saññā, cetanā, phasso, manasikāro—",
  "sn12.2:14.3": "idaṃ vuccati nāmaṃ.",
  "sn12.2:14.4": "Cattāro ca mahābhūtā, catunnañca mahābhūtānaṃ upādāyarūpaṃ.",
  "sn12.2:14.5": "Idaṃ vuccati rūpaṃ.",
  "sn12.2:14.6": "Iti idañca nāmaṃ, idañca rūpaṃ.",
  "sn12.2:14.7": "Idaṃ vuccati, bhikkhave, nāmarūpaṃ.",
  "sn12.2:15.1": "Katamañca, bhikkhave, viññāṇaṃ?",
  "sn12.2:15.2": "Chayime, bhikkhave, viññāṇakāyā—",
  "sn12.2:15.3": "cakkhuviññāṇaṃ, sotaviññāṇaṃ, ghānaviññāṇaṃ, jivhāviññāṇaṃ, kāyaviññāṇaṃ, manoviññāṇaṃ.",
  "sn12.2:15.4": "Idaṃ vuccati, bhikkhave, viññāṇaṃ.",
  "sn12.2:16.1": "Katame ca, bhikkhave, saṅkhārā?",
  "sn12.2:16.2": "Tayome, bhikkhave, saṅkhārā—",
  "sn12.2:16.3": "kāyasaṅkhāro, vacīsaṅkhāro, cittasaṅkhāro.",
  "sn12.2:16.4": "Ime vuccanti, bhikkhave, saṅkhārā.",
  "sn12.2:17.1": "Katamā ca, bhikkhave, avijjā?",
  "sn12.2:17.2": "Yaṃ kho, bhikkhave, dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, dukkhanirodhagāminiyā paṭipadāya aññāṇaṃ.",
  "sn12.2:17.3": "Ayaṃ vuccati, bhikkhave, avijjā.",
  "sn12.2:18.1": "Iti kho, bhikkhave, avijjāpaccayā saṅkhārā;",
  "sn12.2:18.2": "saṅkhārapaccayā viññāṇaṃ … pe …",
  "sn12.2:18.3": "evametassa kevalassa dukkhakkhandhassa samudayo hoti.",
  "sn12.2:18.4": "Avijjāya tveva asesavirāganirodhā saṅkhāranirodho;",
  "sn12.2:18.5": "saṅkhāranirodhā viññāṇanirodho … pe …",
  "sn12.2:18.6": "evametassa kevalassa dukkhakkhandhassa nirodho hotī”ti.",
  "sn12.2:19.1": "Dutiyaṃ."
}