{
  "_markup_path": "markup/sn/sn12/sn12.52.html",
  "_alt_strings": [
    "en/sujato/sn/sn12/sn12.52.json"
  ],
  "sn12.52:1.1": "Saṃyutta Nikāya 12",
  "sn12.52:2.1": "6. Dukkhavagga",
  "sn12.52:3.1": "52. Upādānasutta",
  "sn12.52:4.1": "Sāvatthiyaṃ viharati.",
  "sn12.52:4.2": "“Upādāniyesu, bhikkhave, dhammesu assādānupassino viharato taṇhā pavaḍḍhati.",
  "sn12.52:4.3": "Taṇhāpaccayā upādānaṃ;",
  "sn12.52:4.4": "upādānapaccayā bhavo;",
  "sn12.52:4.5": "bhavapaccayā jāti;",
  "sn12.52:4.6": "jātipaccayā jarāmaraṇaṃ sokaparidevadukkhadomanassupāyāsā sambhavanti.",
  "sn12.52:4.7": "Evametassa kevalassa dukkhakkhandhassa samudayo hoti.",
  "sn12.52:5.1": "Seyyathāpi, bhikkhave, dasannaṃ vā kaṭṭhavāhānaṃ vīsāya vā kaṭṭhavāhānaṃ tiṃsāya vā kaṭṭhavāhānaṃ cattārīsāya vā kaṭṭhavāhānaṃ mahāaggikkhandho jaleyya.",
  "sn12.52:5.2": "Tatra puriso kālena kālaṃ sukkhāni ceva tiṇāni pakkhipeyya, sukkhāni ca gomayāni pakkhipeyya, sukkhāni ca kaṭṭhāni pakkhipeyya.",
  "sn12.52:5.3": "Evañhi so, bhikkhave, mahāaggikkhandho tadāhāro tadupādāno ciraṃ dīghamaddhānaṃ jaleyya.",
  "sn12.52:5.4": "Evameva kho, bhikkhave, upādāniyesu dhammesu assādānupassino viharato taṇhā pavaḍḍhati.",
  "sn12.52:5.5": "Taṇhāpaccayā upādānaṃ … pe …",
  "sn12.52:5.6": "evametassa kevalassa dukkhakkhandhassa samudayo hoti.",
  "sn12.52:6.1": "Upādāniyesu, bhikkhave, dhammesu ādīnavānupassino viharato taṇhā nirujjhati.",
  "sn12.52:6.2": "Taṇhānirodhā upādānanirodho;",
  "sn12.52:6.3": "upādānanirodhā bhavanirodho;",
  "sn12.52:6.4": "bhavanirodhā jātinirodho;",
  "sn12.52:6.5": "jātinirodhā jarāmaraṇaṃ sokaparidevadukkhadomanassupāyāsā nirujjhanti.",
  "sn12.52:6.6": "Evametassa kevalassa dukkhakkhandhassa nirodho hoti.",
  "sn12.52:7.1": "Seyyathāpi, bhikkhave, dasannaṃ vā kaṭṭhavāhānaṃ vīsāya vā tiṃsāya vā cattārīsāya vā kaṭṭhavāhānaṃ mahāaggikkhandho jaleyya;",
  "sn12.52:7.2": "tatra puriso na kālena kālaṃ sukkhāni ceva tiṇāni pakkhipeyya, na sukkhāni ca gomayāni pakkhipeyya, na sukkhāni ca kaṭṭhāni pakkhipeyya.",
  "sn12.52:7.3": "Evañhi so, bhikkhave, mahāaggikkhandho purimassa ca upādānassa pariyādānā aññassa ca <span class=\\\"var\\\" title=\\\"anupāhārā (pts1-2)\\\" id=\\\"note74\\\">anupahārā</span> anāhāro nibbāyeyya.",
  "sn12.52:7.4": "Evameva kho, bhikkhave, upādāniyesu dhammesu ādīnavānupassino viharato taṇhā nirujjhati, taṇhānirodhā upādānanirodho … pe …",
  "sn12.52:7.5": "evametassa kevalassa dukkhakkhandhassa nirodho hotī”ti.",
  "sn12.52:8.1": "Dutiyaṃ."
}