{
  "_markup_path": "markup/sn/sn12/sn12.43.html",
  "_alt_strings": [
    "en/sujato/sn/sn12/sn12.43.json"
  ],
  "sn12.43:1.1": "Saṃyutta Nikāya 12",
  "sn12.43:2.1": "5. Gahapativagga",
  "sn12.43:3.1": "43. Dukkhasutta",
  "sn12.43:4.1": "Sāvatthiyaṃ viharati.",
  "sn12.43:4.2": "“Dukkhassa, bhikkhave, samudayañca atthaṅgamañca desessāmi.",
  "sn12.43:4.3": "Taṃ suṇātha, sādhukaṃ manasi karotha, bhāsissāmī”ti.",
  "sn12.43:4.4": "“Evaṃ, bhante”ti kho te bhikkhū bhagavato paccassosuṃ.",
  "sn12.43:4.5": "Bhagavā etadavoca:",
  "sn12.43:5.1": "“Katamo ca, bhikkhave, dukkhassa samudayo?",
  "sn12.43:5.2": "Cakkhuñca paṭicca rūpe ca uppajjati cakkhuviññāṇaṃ.",
  "sn12.43:5.3": "Tiṇṇaṃ saṅgati phasso.",
  "sn12.43:5.4": "Phassapaccayā vedanā;",
  "sn12.43:5.5": "vedanāpaccayā taṇhā.",
  "sn12.43:5.6": "Ayaṃ kho, bhikkhave, dukkhassa samudayo.",
  "sn12.43:6.1": "Sotañca paṭicca sadde ca uppajjati sotaviññāṇaṃ … pe …",
  "sn12.43:6.2": "ghānañca paṭicca gandhe ca … pe …",
  "sn12.43:6.3": "jivhañca paṭicca rase ca … pe …",
  "sn12.43:6.4": "kāyañca paṭicca phoṭṭhabbe ca … pe …",
  "sn12.43:6.5": "manañca paṭicca dhamme ca uppajjati manoviññāṇaṃ.",
  "sn12.43:6.6": "Tiṇṇaṃ saṅgati phasso.",
  "sn12.43:6.7": "Phassapaccayā vedanā;",
  "sn12.43:6.8": "vedanāpaccayā taṇhā.",
  "sn12.43:6.9": "Ayaṃ kho, bhikkhave, dukkhassa samudayo.",
  "sn12.43:7.1": "Katamo ca, bhikkhave, dukkhassa atthaṅgamo?",
  "sn12.43:7.2": "Cakkhuñca paṭicca rūpe ca uppajjati cakkhuviññāṇaṃ.",
  "sn12.43:7.3": "Tiṇṇaṃ saṅgati phasso.",
  "sn12.43:7.4": "Phassapaccayā vedanā;",
  "sn12.43:7.5": "vedanāpaccayā taṇhā.",
  "sn12.43:7.6": "Tassāyeva taṇhāya asesavirāganirodhā upādānanirodho;",
  "sn12.43:7.7": "upādānanirodhā bhavanirodho;",
  "sn12.43:7.8": "bhavanirodhā jātinirodho;",
  "sn12.43:7.9": "jātinirodhā jarāmaraṇaṃ sokaparidevadukkhadomanassupāyāsā nirujjhanti.",
  "sn12.43:7.10": "Evametassa kevalassa dukkhakkhandhassa nirodho hoti.",
  "sn12.43:7.11": "Ayaṃ kho, bhikkhave, dukkhassa atthaṅgamo.",
  "sn12.43:8.1": "Sotañca paṭicca sadde ca uppajjati sotaviññāṇaṃ … pe …",
  "sn12.43:8.2": "ghānañca paṭicca gandhe ca … pe …",
  "sn12.43:8.3": "jivhañca paṭicca rase ca … pe …",
  "sn12.43:8.4": "kāyañca paṭicca phoṭṭhabbe ca … pe …",
  "sn12.43:8.5": "manañca paṭicca dhamme ca uppajjati manoviññāṇaṃ.",
  "sn12.43:8.6": "Tiṇṇaṃ saṅgati phasso.",
  "sn12.43:8.7": "Phassapaccayā vedanā;",
  "sn12.43:8.8": "vedanāpaccayā taṇhā.",
  "sn12.43:8.9": "Tassāyeva taṇhāya asesavirāganirodhā upādānanirodho;",
  "sn12.43:8.10": "upādānanirodhā bhavanirodho;",
  "sn12.43:8.11": "bhavanirodhā jātinirodho;",
  "sn12.43:8.12": "jātinirodhā jarāmaraṇaṃ sokaparidevadukkhadomanassupāyāsā nirujjhanti.",
  "sn12.43:8.13": "Evametassa kevalassa dukkhakkhandhassa nirodho hoti.",
  "sn12.43:8.14": "Ayaṃ kho, bhikkhave, dukkhassa atthaṅgamo”ti.",
  "sn12.43:9.1": "Tatiyaṃ."
}