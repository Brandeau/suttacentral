{
  "_markup_path": "markup/sn/sn12/sn12.53.html",
  "_alt_strings": [
    "en/sujato/sn/sn12/sn12.53.json"
  ],
  "sn12.53:1.1": "Saṃyutta Nikāya 12",
  "sn12.53:2.1": "6. Dukkhavagga",
  "sn12.53:3.1": "53. Saṃyojanasutta",
  "sn12.53:4.1": "Sāvatthiyaṃ viharati.",
  "sn12.53:4.2": "“Saṃyojaniyesu, bhikkhave, dhammesu assādānupassino viharato taṇhā pavaḍḍhati.",
  "sn12.53:4.3": "Taṇhāpaccayā upādānaṃ;",
  "sn12.53:4.4": "upādānapaccayā bhavo;",
  "sn12.53:4.5": "bhavapaccayā jāti;",
  "sn12.53:4.6": "jātipaccayā jarāmaraṇaṃ sokaparidevadukkhadomanassupāyāsā sambhavanti.",
  "sn12.53:4.7": "Evametassa kevalassa dukkhakkhandhassa samudayo hoti.",
  "sn12.53:5.1": "Seyyathāpi, bhikkhave, telañca paṭicca vaṭṭiñca paṭicca telappadīpo jhāyeyya.",
  "sn12.53:5.2": "Tatra puriso kālena kālaṃ telaṃ āsiñceyya vaṭṭiṃ upasaṃhareyya.",
  "sn12.53:5.3": "Evañhi so, bhikkhave, telappadīpo tadāhāro tadupādāno ciraṃ dīghamaddhānaṃ jaleyya.",
  "sn12.53:5.4": "Evameva kho, bhikkhave, saṃyojaniyesu dhammesu assādānupassino viharato taṇhā pavaḍḍhati.",
  "sn12.53:5.5": "Taṇhāpaccayā upādānaṃ;",
  "sn12.53:5.6": "upādānapaccayā bhavo;",
  "sn12.53:5.7": "bhavapaccayā jāti;",
  "sn12.53:5.8": "jātipaccayā jarāmaraṇaṃ sokaparidevadukkhadomanassupāyāsā sambhavanti.",
  "sn12.53:5.9": "Evametassa kevalassa dukkhakkhandhassa samudayo hoti.",
  "sn12.53:6.1": "Saṃyojaniyesu, bhikkhave, dhammesu ādīnavānupassino viharato taṇhā nirujjhati.",
  "sn12.53:6.2": "Taṇhānirodhā upādānanirodho;",
  "sn12.53:6.3": "upādānanirodhā bhavanirodho;",
  "sn12.53:6.4": "bhavanirodhā jātinirodho;",
  "sn12.53:6.5": "jātinirodhā jarāmaraṇaṃ sokaparidevadukkhadomanassupāyāsā nirujjhanti.",
  "sn12.53:6.6": "Evametassa kevalassa dukkhakkhandhassa nirodho hoti.",
  "sn12.53:7.1": "Seyyathāpi, bhikkhave, telañca paṭicca vaṭṭiñca paṭicca telappadīpo jhāyeyya.",
  "sn12.53:7.2": "Tatra puriso na kālena kālaṃ telaṃ āsiñceyya na vaṭṭiṃ upasaṃhareyya.",
  "sn12.53:7.3": "Evañhi so, bhikkhave, telappadīpo purimassa ca upādānassa pariyādānā aññassa ca anupahārā anāhāro nibbāyeyya.",
  "sn12.53:7.4": "Evameva kho, bhikkhave, saṃyojaniyesu dhammesu ādīnavānupassino viharato taṇhā nirujjhati.",
  "sn12.53:7.5": "Taṇhānirodhā upādānanirodho … pe …",
  "sn12.53:7.6": "evametassa kevalassa dukkhakkhandhassa nirodho hotī”ti.",
  "sn12.53:8.1": "Tatiyaṃ."
}