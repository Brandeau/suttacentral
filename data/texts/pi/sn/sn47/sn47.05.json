{
  "_markup_path": "markup/sn/sn47/sn47.05.html",
  "_alt_strings": [
    "en/sujato/sn/sn47/sn47.05.json"
  ],
  "sn47.5:1.1": "Saṃyutta Nikāya 47",
  "sn47.5:2.1": "1. Ambapālivagga",
  "sn47.5:3.1": "<span class=\\\"var\\\" title=\\\"kusalarāsi (pts1)\\\" id=\\\"note142\\\">5. Akusalarāsisutta</span>",
  "sn47.5:4.1": "Sāvatthinidānaṃ.",
  "sn47.5:4.2": "Tatra kho bhagavā etadavoca:",
  "sn47.5:4.3": "“‘akusalarāsī’ti, bhikkhave, vadamāno pañca nīvaraṇe sammā vadamāno vadeyya.",
  "sn47.5:4.4": "Kevalo hāyaṃ, bhikkhave, akusalarāsi, yadidaṃ—",
  "sn47.5:4.5": "pañca nīvaraṇā.",
  "sn47.5:4.6": "Katame pañca?",
  "sn47.5:4.7": "Kāmacchandanīvaraṇaṃ, byāpādanīvaraṇaṃ, thinamiddhanīvaraṇaṃ, uddhaccakukkuccanīvaraṇaṃ, vicikicchānīvaraṇaṃ.",
  "sn47.5:4.8": "‘Akusalarāsī’ti, bhikkhave, vadamāno ime pañca nīvaraṇe sammā vadamāno vadeyya.",
  "sn47.5:4.9": "Kevalo hāyaṃ, bhikkhave, akusalarāsi, yadidaṃ—",
  "sn47.5:4.10": "pañca nīvaraṇā.",
  "sn47.5:5.1": "‘Kusalarāsī’ti, bhikkhave, vadamāno cattāro satipaṭṭhāne sammā vadamāno vadeyya.",
  "sn47.5:5.2": "Kevalo hāyaṃ, bhikkhave, kusalarāsi, yadidaṃ—",
  "sn47.5:5.3": "cattāro satipaṭṭhānā.",
  "sn47.5:5.4": "Katame cattāro?",
  "sn47.5:5.5": "Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ;",
  "sn47.5:5.6": "vedanāsu … pe …",
  "sn47.5:5.7": "citte … pe …",
  "sn47.5:5.8": "dhammesu dhammānupassī viharati ātāpī sampajāno satimā, vineyya loke abhijjhādomanassaṃ.",
  "sn47.5:5.9": "‘Kusalarāsī’ti, bhikkhave, vadamāno ime cattāro satipaṭṭhāne sammā vadamāno vadeyya.",
  "sn47.5:5.10": "Kevalo hāyaṃ, bhikkhave, kusalarāsi, yadidaṃ—",
  "sn47.5:5.11": "cattāro satipaṭṭhānā”ti.",
  "sn47.5:6.1": "Pañcamaṃ."
}