{
  "_markup_path": "markup/sn/sn45/sn45.160.html",
  "_alt_strings": [
    "en/sujato/sn/sn45/sn45.160.json"
  ],
  "sn45.160:1.1": "Saṃyutta Nikāya 45",
  "sn45.160:2.1": "12. Balakaraṇīyavagga",
  "sn45.160:3.1": "160. Nadīsutta",
  "sn45.160:4.1": "“Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā.",
  "sn45.160:4.2": "Atha mahājanakāyo āgaccheyya kuddālapiṭakaṃ ādāya:",
  "sn45.160:4.3": "‘mayaṃ imaṃ gaṅgaṃ nadiṃ pacchāninnaṃ karissāma pacchāpoṇaṃ pacchāpabbhāran’ti.",
  "sn45.160:4.4": "Taṃ kiṃ maññatha, bhikkhave, api nu so mahājanakāyo gaṅgaṃ nadiṃ pacchāninnaṃ kareyya pacchāpoṇaṃ pacchāpabbhāran”ti?",
  "sn45.160:4.5": "“No hetaṃ, bhante”.",
  "sn45.160:4.6": "“Taṃ kissa hetu”?",
  "sn45.160:4.7": "“Gaṅgā, bhante, nadī pācīnaninnā pācīnapoṇā pācīnapabbhārā.",
  "sn45.160:4.8": "Sā na sukarā pacchāninnaṃ kātuṃ pacchāpoṇaṃ pacchāpabbhāraṃ.",
  "sn45.160:4.9": "Yāvadeva pana so mahājanakāyo kilamathassa vighātassa bhāgī assā”ti.",
  "sn45.160:4.10": "“Evameva kho, bhikkhave, bhikkhuṃ ariyaṃ aṭṭhaṅgikaṃ maggaṃ bhāventaṃ ariyaṃ aṭṭhaṅgikaṃ maggaṃ bahulīkarontaṃ rājāno vā rājamahāmattā vā mittā vā amaccā vā ñātī vā ñātisālohitā vā bhogehi abhihaṭṭhuṃ pavāreyyuṃ:",
  "sn45.160:4.11": "‘ehambho purisa, kiṃ te ime kāsāvā anudahanti, kiṃ muṇḍo kapālamanusaṃcarasi.",
  "sn45.160:4.12": "Ehi, hīnāyāvattitvā bhoge ca bhuñjassu, puññāni ca karohī’ti.",
  "sn45.160:4.13": "So vata, bhikkhave, bhikkhu ariyaṃ aṭṭhaṅgikaṃ maggaṃ bhāvento ariyaṃ aṭṭhaṅgikaṃ maggaṃ bahulīkaronto sikkhaṃ paccakkhāya hīnāyāvattissatīti—",
  "sn45.160:4.14": "netaṃ ṭhānaṃ vijjati.",
  "sn45.160:4.15": "Taṃ kissa hetu?",
  "sn45.160:4.16": "Yañhi taṃ, bhikkhave, cittaṃ dīgharattaṃ vivekaninnaṃ vivekapoṇaṃ vivekapabbhāraṃ taṃ vata hīnāyāvattissatīti—",
  "sn45.160:4.17": "netaṃ ṭhānaṃ vijjati.",
  "sn45.160:4.18": "Kathañca, bhikkhave, bhikkhu ariyaṃ aṭṭhaṅgikaṃ maggaṃ bhāveti ariyaṃ aṭṭhaṅgikaṃ maggaṃ bahulīkaroti?",
  "sn45.160:4.19": "Idha, bhikkhave, bhikkhu sammādiṭṭhiṃ bhāveti vivekanissitaṃ … pe …",
  "sn45.160:4.20": "sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ …",
  "sn45.160:4.21": "evaṃ kho, bhikkhave, bhikkhu ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkarotī”ti.",
  "sn45.160:4.22": "(Yadapi balakaraṇīyaṃ, tadapi vitthāretabbaṃ.)",
  "sn45.160:5.1": "Dvādasamaṃ.",
  "sn45.160:6.1": "Balakaraṇīyavaggo chaṭṭho.",
  "sn45.160:7.1": "Balaṃ bījañca nāgo ca,",
  "sn45.160:7.2": "rukkho kumbhena sūkiyā;",
  "sn45.160:7.3": "Ākāsena ca dve meghā,",
  "sn45.160:7.4": "nāvā āgantukā nadīti."
}