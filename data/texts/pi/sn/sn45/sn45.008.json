{
  "_markup_path": "markup/sn/sn45/sn45.008.html",
  "_alt_strings": [
    "en/sujato/sn/sn45/sn45.008.json"
  ],
  "sn45.8:1.1": "Saṃyutta Nikāya 45",
  "sn45.8:2.1": "1. Avijjāvagga",
  "sn45.8:3.1": "8. Vibhaṅgasutta",
  "sn45.8:4.1": "Sāvatthinidānaṃ.",
  "sn45.8:4.2": "“Ariyaṃ vo, bhikkhave, aṭṭhaṅgikaṃ maggaṃ desessāmi vibhajissāmi.",
  "sn45.8:4.3": "Taṃ suṇātha, sādhukaṃ manasi karotha, bhāsissāmī”ti.",
  "sn45.8:4.4": "“Evaṃ, bhante”ti kho te bhikkhū bhagavato paccassosuṃ.",
  "sn45.8:4.5": "Bhagavā etadavoca:",
  "sn45.8:5.1": "“Katamo ca, bhikkhave, ariyo aṭṭhaṅgiko maggo?",
  "sn45.8:5.2": "Seyyathidaṃ—",
  "sn45.8:5.3": "sammādiṭṭhi … pe …",
  "sn45.8:5.4": "sammāsamādhi.",
  "sn45.8:6.1": "Katamā ca, bhikkhave, sammādiṭṭhi?",
  "sn45.8:6.2": "Yaṃ kho, bhikkhave, dukkhe ñāṇaṃ, dukkhasamudaye ñāṇaṃ, dukkhanirodhe ñāṇaṃ, dukkhanirodhagāminiyā paṭipadāya ñāṇaṃ—",
  "sn45.8:6.3": "ayaṃ vuccati, bhikkhave, sammādiṭṭhi.",
  "sn45.8:7.1": "Katamo ca, bhikkhave, sammāsaṅkappo?",
  "sn45.8:7.2": "Yo kho, bhikkhave, nekkhammasaṅkappo, abyāpādasaṅkappo, avihiṃsāsaṅkappo—",
  "sn45.8:7.3": "ayaṃ vuccati, bhikkhave, sammāsaṅkappo.",
  "sn45.8:8.1": "Katamā ca, bhikkhave, sammāvācā?",
  "sn45.8:8.2": "Yā kho, bhikkhave, musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī—",
  "sn45.8:8.3": "ayaṃ vuccati, bhikkhave, sammāvācā.",
  "sn45.8:9.1": "Katamo ca, bhikkhave, sammākammanto?",
  "sn45.8:9.2": "Yā kho, bhikkhave, pāṇātipātā veramaṇī, adinnādānā veramaṇī, abrahmacariyā veramaṇī—",
  "sn45.8:9.3": "ayaṃ vuccati, bhikkhave, sammākammanto.",
  "sn45.8:10.1": "Katamo ca, bhikkhave, sammāājīvo?",
  "sn45.8:10.2": "Idha, bhikkhave, ariyasāvako micchāājīvaṃ pahāya sammāājīvena jīvitaṃ kappeti—",
  "sn45.8:10.3": "ayaṃ vuccati, bhikkhave, sammāājīvo.",
  "sn45.8:11.1": "Katamo ca, bhikkhave, sammāvāyāmo?",
  "sn45.8:11.2": "Idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti … pe …",
  "sn45.8:11.3": "anuppannānaṃ kusalānaṃ dhammānaṃ uppādāya chandaṃ janeti … pe …",
  "sn45.8:11.4": "uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati—",
  "sn45.8:11.5": "ayaṃ vuccati, bhikkhave, sammāvāyāmo.",
  "sn45.8:12.1": "Katamā ca, bhikkhave, sammāsati?",
  "sn45.8:12.2": "Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ;",
  "sn45.8:12.3": "vedanāsu vedanānupassī viharati ātāpī sampajāno satimā, vineyya loke abhijjhādomanassaṃ;",
  "sn45.8:12.4": "citte cittānupassī viharati ātāpī sampajāno satimā, vineyya loke abhijjhādomanassaṃ;",
  "sn45.8:12.5": "dhammesu dhammānupassī viharati ātāpī sampajāno satimā, vineyya loke abhijjhādomanassaṃ—",
  "sn45.8:12.6": "ayaṃ vuccati, bhikkhave, sammāsati.",
  "sn45.8:13.1": "Katamo ca, bhikkhave, sammāsamādhi?",
  "sn45.8:13.2": "Idha, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.",
  "sn45.8:13.3": "Vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati.",
  "sn45.8:13.4": "Pītiyā ca virāgā upekkhako ca viharati sato ca sampajāno, sukhañca kāyena paṭisaṃvedeti, yaṃ taṃ ariyā ācikkhanti:",
  "sn45.8:13.5": "‘upekkhako satimā sukhavihārī’ti tatiyaṃ jhānaṃ upasampajja viharati.",
  "sn45.8:13.6": "Sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati—",
  "sn45.8:13.7": "ayaṃ vuccati, bhikkhave, sammāsamādhī”ti.",
  "sn45.8:14.1": "Aṭṭhamaṃ."
}