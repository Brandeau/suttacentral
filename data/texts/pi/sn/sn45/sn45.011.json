{
  "_markup_path": "markup/sn/sn45/sn45.011.html",
  "_alt_strings": [
    "en/sujato/sn/sn45/sn45.011.json"
  ],
  "sn45.11:1.1": "Saṃyutta Nikāya 45",
  "sn45.11:2.1": "2. Vihāravagga",
  "sn45.11:3.1": "11. Paṭhamavihārasutta",
  "sn45.11:4.1": "Sāvatthinidānaṃ.",
  "sn45.11:4.2": "“Icchāmahaṃ, bhikkhave, aḍḍhamāsaṃ paṭisallīyituṃ.",
  "sn45.11:4.3": "Namhi kenaci upasaṅkamitabbo, aññatra ekena piṇḍapātanīhārakenā”ti.",
  "sn45.11:4.4": "“Evaṃ, bhante”ti kho te bhikkhū bhagavato paṭissutvā nāssudha koci bhagavantaṃ upasaṅkamati, aññatra ekena piṇḍapātanīhārakena.",
  "sn45.11:5.1": "Atha kho bhagavā tassa aḍḍhamāsassa accayena paṭisallānā vuṭṭhito bhikkhū āmantesi:",
  "sn45.11:5.2": "“yena svāhaṃ, bhikkhave, vihārena paṭhamābhisambuddho viharāmi, tassa padesena vihāsiṃ.",
  "sn45.11:5.3": "So evaṃ pajānāmi:",
  "sn45.11:5.4": "‘micchādiṭṭhipaccayāpi vedayitaṃ;",
  "sn45.11:5.5": "sammādiṭṭhipaccayāpi vedayitaṃ … pe …",
  "sn45.11:5.6": "micchāsamādhipaccayāpi vedayitaṃ;",
  "sn45.11:5.7": "sammāsamādhipaccayāpi vedayitaṃ;",
  "sn45.11:5.8": "chandapaccayāpi vedayitaṃ;",
  "sn45.11:5.9": "vitakkapaccayāpi vedayitaṃ;",
  "sn45.11:5.10": "saññāpaccayāpi vedayitaṃ;",
  "sn45.11:5.11": "chando ca avūpasanto hoti, vitakko ca avūpasanto hoti, saññā ca avūpasantā hoti, tappaccayāpi vedayitaṃ;",
  "sn45.11:5.12": "chando ca vūpasanto hoti, vitakko ca vūpasanto hoti, saññā ca vūpasantā hoti, tappaccayāpi vedayitaṃ;",
  "sn45.11:5.13": "appattassa pattiyā atthi <span class=\\\"var\\\" title=\\\"vāyāmo (bj) | vāyāmaṃ (s1-3)\\\" id=\\\"note16\\\">āyāmaṃ</span>, tasmimpi ṭhāne anuppatte tappaccayāpi vedayitan’”ti.",
  "sn45.11:6.1": "Paṭhamaṃ."
}