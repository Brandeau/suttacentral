{
  "_markup_path": "markup/sn/sn45/sn45.003.html",
  "_alt_strings": [
    "en/sujato/sn/sn45/sn45.003.json"
  ],
  "sn45.3:1.1": "Saṃyutta Nikāya 45",
  "sn45.3:2.1": "1. Avijjāvagga",
  "sn45.3:3.1": "3. Sāriputtasutta",
  "sn45.3:4.1": "Sāvatthinidānaṃ.",
  "sn45.3:4.2": "Atha kho āyasmā sāriputto yena bhagavā tenupasaṅkami;",
  "sn45.3:4.3": "upasaṅkamitvā bhagavantaṃ abhivādetvā ekamantaṃ nisīdi.",
  "sn45.3:4.4": "Ekamantaṃ nisinno kho āyasmā sāriputto bhagavantaṃ etadavoca:",
  "sn45.3:4.5": "“sakalamidaṃ, bhante, brahmacariyaṃ, yadidaṃ—",
  "sn45.3:4.6": "kalyāṇamittatā kalyāṇasahāyatā kalyāṇasampavaṅkatā”ti.",
  "sn45.3:5.1": "“Sādhu sādhu, sāriputta.",
  "sn45.3:5.2": "Sakalamidaṃ, sāriputta, brahmacariyaṃ, yadidaṃ—",
  "sn45.3:5.3": "kalyāṇamittatā kalyāṇasahāyatā kalyāṇasampavaṅkatā.",
  "sn45.3:5.4": "Kalyāṇamittassetaṃ, sāriputta, bhikkhuno pāṭikaṅkhaṃ kalyāṇasahāyassa kalyāṇasampavaṅkassa—",
  "sn45.3:5.5": "ariyaṃ aṭṭhaṅgikaṃ maggaṃ bhāvessati, ariyaṃ aṭṭhaṅgikaṃ maggaṃ bahulīkarissati.",
  "sn45.3:5.6": "Kathañca, sāriputta, bhikkhu kalyāṇamitto kalyāṇasahāyo kalyāṇasampavaṅko ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti?",
  "sn45.3:6.1": "Idha, sāriputta, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ … pe …",
  "sn45.3:6.2": "sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ.",
  "sn45.3:6.3": "Evaṃ kho, sāriputta, bhikkhu kalyāṇamitto kalyāṇasahāyo kalyāṇasampavaṅko ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti.",
  "sn45.3:7.1": "Tadamināpetaṃ, sāriputta, pariyāyena veditabbaṃ yathā sakalamidaṃ brahmacariyaṃ, yadidaṃ—",
  "sn45.3:7.2": "kalyāṇamittatā kalyāṇasahāyatā kalyāṇasampavaṅkatā.",
  "sn45.3:7.3": "Mamañhi, sāriputta, kalyāṇamittaṃ āgamma jātidhammā sattā jātiyā parimuccanti;",
  "sn45.3:7.4": "jarādhammā sattā jarāya parimuccanti;",
  "sn45.3:7.5": "maraṇadhammā sattā maraṇena parimuccanti;",
  "sn45.3:7.6": "sokaparidevadukkhadomanassupāyāsadhammā sattā sokaparidevadukkhadomanassupāyāsehi parimuccanti.",
  "sn45.3:7.7": "Iminā kho etaṃ, sāriputta, pariyāyena veditabbaṃ yathā sakalamidaṃ brahmacariyaṃ, yadidaṃ—",
  "sn45.3:7.8": "kalyāṇamittatā kalyāṇasahāyatā kalyāṇasampavaṅkatā”ti.",
  "sn45.3:8.1": "Tatiyaṃ."
}