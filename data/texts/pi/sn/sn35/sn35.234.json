{
  "_markup_path": "markup/sn/sn35/sn35.234.html",
  "_alt_strings": [
    "en/sujato/sn/sn35/sn35.234.json"
  ],
  "sn35.234:1.1": "Saṃyutta Nikāya 35",
  "sn35.234:2.1": "18. Samuddavagga",
  "sn35.234:3.1": "234. Udāyīsutta",
  "sn35.234:4.1": "Ekaṃ samayaṃ āyasmā ca ānando āyasmā ca udāyī kosambiyaṃ viharanti ghositārāme.",
  "sn35.234:4.2": "Atha kho āyasmā udāyī sāyanhasamayaṃ paṭisallānā vuṭṭhito yenāyasmā ānando tenupasaṅkami;",
  "sn35.234:4.3": "upasaṅkamitvā āyasmatā ānandena saddhiṃ sammodi.",
  "sn35.234:4.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "sn35.234:4.5": "Ekamantaṃ nisinno kho āyasmā udāyī āyasmantaṃ ānandaṃ etadavoca:",
  "sn35.234:5.1": "“Yatheva nu kho, āvuso ānanda, ayaṃ kāyo bhagavatā anekapariyāyena akkhāto vivaṭo pakāsito:",
  "sn35.234:5.2": "‘itipāyaṃ kāyo anattā’ti, sakkā evameva viññāṇaṃ pidaṃ ācikkhituṃ desetuṃ paññapetuṃ paṭṭhapetuṃ vivarituṃ vibhajituṃ uttānīkātuṃ:",
  "sn35.234:5.3": "‘itipidaṃ viññāṇaṃ anattā’”ti?",
  "sn35.234:6.1": "“Yatheva kho, āvuso udāyī, ayaṃ kāyo bhagavatā anekapariyāyena akkhāto vivaṭo pakāsito:",
  "sn35.234:6.2": "‘itipāyaṃ kāyo anattā’ti, sakkā evameva viññāṇaṃ pidaṃ ācikkhituṃ desetuṃ paññapetuṃ paṭṭhapetuṃ vivarituṃ vibhajituṃ uttānīkātuṃ:",
  "sn35.234:6.3": "‘itipidaṃ viññāṇaṃ anattā’”ti.",
  "sn35.234:7.1": "“Cakkhuñca, āvuso, paṭicca rūpe ca uppajjati cakkhuviññāṇan”ti?",
  "sn35.234:7.2": "“Evamāvuso”ti.",
  "sn35.234:7.3": "“Yo cāvuso, hetu, yo ca paccayo cakkhuviññāṇassa uppādāya, so ca hetu, so ca paccayo sabbena sabbaṃ sabbathā sabbaṃ aparisesaṃ nirujjheyya.",
  "sn35.234:7.4": "Api nu kho cakkhuviññāṇaṃ paññāyethā”ti?",
  "sn35.234:7.5": "“No hetaṃ, āvuso”.",
  "sn35.234:7.6": "“Imināpi kho etaṃ, āvuso, pariyāyena bhagavatā akkhātaṃ vivaṭaṃ pakāsitaṃ:",
  "sn35.234:7.7": "‘itipidaṃ viññāṇaṃ anattā’”ti … pe ….",
  "sn35.234:8.1": "“Jivhañcāvuso, paṭicca rase ca uppajjati jivhāviññāṇan”ti?",
  "sn35.234:8.2": "“Evamāvuso”ti.",
  "sn35.234:8.3": "“Yo cāvuso, hetu yo ca paccayo jivhāviññāṇassa uppādāya, so ca hetu, so ca paccayo sabbena sabbaṃ sabbathā sabbaṃ aparisesaṃ nirujjheyya, api nu kho jivhāviññāṇaṃ paññāyethā”ti?",
  "sn35.234:8.4": "“No hetaṃ, āvuso”.",
  "sn35.234:8.5": "“Imināpi kho etaṃ, āvuso, pariyāyena bhagavatā akkhātaṃ vivaṭaṃ pakāsitaṃ:",
  "sn35.234:8.6": "‘itipidaṃ viññāṇaṃ anattā’”ti … pe ….",
  "sn35.234:9.1": "“Manañcāvuso, paṭicca dhamme ca uppajjati manoviññāṇan”ti?",
  "sn35.234:9.2": "“Evamāvuso”ti.",
  "sn35.234:9.3": "“Yo cāvuso, hetu, yo ca paccayo manoviññāṇassa uppādāya, so ca hetu, so ca paccayo sabbena sabbaṃ sabbathā sabbaṃ aparisesaṃ nirujjheyya, api nu kho manoviññāṇaṃ paññāyethā”ti?",
  "sn35.234:9.4": "“No hetaṃ, āvuso”.",
  "sn35.234:9.5": "“Imināpi kho etaṃ, āvuso, pariyāyena bhagavatā akkhātaṃ vivaṭaṃ pakāsitaṃ:",
  "sn35.234:9.6": "‘itipidaṃ viññāṇaṃ anattā’ti.",
  "sn35.234:10.1": "Seyyathāpi, āvuso, puriso sāratthiko sāragavesī sārapariyesanaṃ caramāno tiṇhaṃ kuṭhāriṃ ādāya vanaṃ paviseyya.",
  "sn35.234:10.2": "So tattha passeyya mahantaṃ kadalikkhandhaṃ ujuṃ navaṃ <span class=\\\"var\\\" title=\\\"akukkuṭakajātaṃ (s1, s2, km) | akukkuṭakajātakaṃ (s3) | akukkajaṭajātaṃ (mr)\\\" id=\\\"note271\\\">akukkukajātaṃ</span>.",
  "sn35.234:10.3": "Tamenaṃ mūle chindeyya;",
  "sn35.234:10.4": "mūle chetvā agge chindeyya;",
  "sn35.234:10.5": "agge chetvā pattavaṭṭiṃ <span class=\\\"var\\\" title=\\\"vinibbhajjeyya (s1-3, km) | vinibbhujjeyya (pts1)\\\" id=\\\"note272\\\">vinibbhujeyya</span>.",
  "sn35.234:10.6": "So tattha pheggumpi nādhigaccheyya, kuto sāraṃ.",
  "sn35.234:10.7": "Evameva kho, āvuso, bhikkhu chasu phassāyatanesu nevattānaṃ na attaniyaṃ samanupassati.",
  "sn35.234:10.8": "So <span class=\\\"var\\\" title=\\\"evaṃ samanupassanto (s1-3, km, mr)\\\" id=\\\"note273\\\">evaṃ asamanupassanto</span> na kiñci loke upādiyati.",
  "sn35.234:10.9": "Anupādiyaṃ na paritassati.",
  "sn35.234:10.10": "Aparitassaṃ paccattaññeva parinibbāyati.",
  "sn35.234:10.11": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.",
  "sn35.234:11.1": "Sattamaṃ."
}