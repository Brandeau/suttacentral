{
  "_markup_path": "markup/sn/sn35/sn35.131.html",
  "_alt_strings": [
    "en/sujato/sn/sn35/sn35.131.json"
  ],
  "sn35.131:1.1": "Saṃyutta Nikāya 35",
  "sn35.131:2.1": "13. Gahapativagga",
  "sn35.131:3.1": "<span class=\\\"var\\\" title=\\\"nakulapitā (pts1)\\\" id=\\\"note183\\\">131. Nakulapitusutta</span>",
  "sn35.131:4.1": "Ekaṃ samayaṃ bhagavā bhaggesu viharati susumāragire bhesakaḷāvane migadāye.",
  "sn35.131:4.2": "Atha kho nakulapitā gahapati yena bhagavā tenupasaṅkami … pe …",
  "sn35.131:4.3": "ekamantaṃ nisinno kho nakulapitā gahapati bhagavantaṃ etadavoca:",
  "sn35.131:4.4": "“ko nu kho, bhante, hetu, ko paccayo yena midhekacce sattā diṭṭheva dhamme no parinibbāyanti?",
  "sn35.131:4.5": "Ko pana, bhante, hetu, ko paccayo yena midhekacce sattā diṭṭheva dhamme parinibbāyantī”ti?",
  "sn35.131:4.6": "“Santi kho, gahapati, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā.",
  "sn35.131:4.7": "Tañce bhikkhu abhinandati abhivadati ajjhosāya tiṭṭhati.",
  "sn35.131:4.8": "Tassa taṃ abhinandato abhivadato ajjhosāya tiṭṭhato tannissitaṃ viññāṇaṃ hoti tadupādānaṃ.",
  "sn35.131:4.9": "Saupādāno, gahapati, bhikkhu no parinibbāyati … pe …",
  "sn35.131:4.10": "santi kho, gahapati, jivhāviññeyyā rasā … pe …",
  "sn35.131:4.11": "santi kho, gahapati, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā.",
  "sn35.131:4.12": "Tañce bhikkhu abhinandati abhivadati ajjhosāya tiṭṭhati.",
  "sn35.131:4.13": "Tassa taṃ abhinandato abhivadato ajjhosāya tiṭṭhato tannissitaṃ viññāṇaṃ hoti tadupādānaṃ.",
  "sn35.131:4.14": "Saupādāno, gahapati, bhikkhu no parinibbāyati.",
  "sn35.131:4.15": "Ayaṃ kho, gahapati, hetu ayaṃ paccayo yena midhekacce sattā diṭṭheva dhamme no parinibbāyanti.",
  "sn35.131:5.1": "Santi ca kho, gahapati, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā.",
  "sn35.131:5.2": "Tañce bhikkhu nābhinandati nābhivadati nājjhosāya tiṭṭhati.",
  "sn35.131:5.3": "Tassa taṃ anabhinandato anabhivadato anajjhosāya tiṭṭhato na tannissitaṃ viññāṇaṃ hoti, na tadupādānaṃ.",
  "sn35.131:5.4": "Anupādāno, gahapati, bhikkhu parinibbāyati … pe …",
  "sn35.131:5.5": "santi kho, gahapati, jivhāviññeyyā rasā … pe …",
  "sn35.131:5.6": "santi kho, gahapati, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā.",
  "sn35.131:5.7": "Tañce bhikkhu nābhinandati nābhivadati nājjhosāya tiṭṭhati.",
  "sn35.131:5.8": "Tassa taṃ nābhinandato nābhivadato anajjhosāya tiṭṭhato na tannissitaṃ viññāṇaṃ hoti na tadupādānaṃ.",
  "sn35.131:5.9": "Anupādāno, gahapati, bhikkhu parinibbāyati.",
  "sn35.131:5.10": "Ayaṃ kho, gahapati, hetu, ayaṃ paccayo yena midhekacce sattā diṭṭheva dhamme parinibbāyantī”ti.",
  "sn35.131:6.1": "Aṭṭhamaṃ."
}