{
  "_markup_path": "markup/sn/sn35/sn35.063.html",
  "_alt_strings": [
    "en/sujato/sn/sn35/sn35.063.json"
  ],
  "sn35.63:1.1": "Saṃyutta Nikāya 35",
  "sn35.63:2.1": "7. Migajālavagga",
  "sn35.63:3.1": "63. Paṭhamamigajālasutta",
  "sn35.63:4.1": "Sāvatthinidānaṃ.",
  "sn35.63:4.2": "Atha kho āyasmā migajālo yena bhagavā … pe …",
  "sn35.63:4.3": "ekamantaṃ nisinno kho āyasmā migajālo bhagavantaṃ etadavoca:",
  "sn35.63:4.4": "“‘ekavihārī, ekavihārī’ti, bhante, vuccati.",
  "sn35.63:4.5": "Kittāvatā nu kho, bhante, ekavihārī hoti, kittāvatā ca pana sadutiyavihārī hotī”ti?",
  "sn35.63:5.1": "“Santi kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā.",
  "sn35.63:5.2": "Tañce bhikkhu abhinandati abhivadati ajjhosāya tiṭṭhati.",
  "sn35.63:5.3": "Tassa taṃ abhinandato abhivadato ajjhosāya tiṭṭhato uppajjati <span class=\\\"var\\\" title=\\\"nandi (bj, s1-3, km, pts1)\\\" id=\\\"note60\\\">nandī</span>.",
  "sn35.63:5.4": "Nandiyā sati sārāgo hoti;",
  "sn35.63:5.5": "sārāge sati saṃyogo hoti.",
  "sn35.63:5.6": "Nandisaṃyojanasaṃyutto kho, migajāla, bhikkhu sadutiyavihārīti vuccati.",
  "sn35.63:5.7": "… pe …",
  "sn35.63:5.8": "Santi kho, migajāla, jivhāviññeyyā rasā iṭṭhā kantā manāpā piyarūpā kāmūpasaṃhitā rajanīyā.",
  "sn35.63:5.9": "Tañce bhikkhu abhinandati abhivadati ajjhosāya tiṭṭhati.",
  "sn35.63:5.10": "Tassa taṃ abhinandato abhivadato ajjhosāya tiṭṭhato uppajjati nandī.",
  "sn35.63:5.11": "Nandiyā sati sārāgo hoti;",
  "sn35.63:5.12": "sārāge sati saṃyogo hoti.",
  "sn35.63:5.13": "Nandisaṃyojanasaṃyutto kho, migajāla, bhikkhu sadutiyavihārīti vuccati.",
  "sn35.63:5.14": "Evaṃvihārī ca, migajāla, bhikkhu kiñcāpi araññavanapatthāni pantāni senāsanāni paṭisevati appasaddāni appanigghosāni vijanavātāni <span class=\\\"var\\\" title=\\\"manussarāhaseyyakāni (bj, s1-3, km, pts1)\\\" id=\\\"note61\\\">manussarāhasseyyakāni</span> paṭisallānasāruppāni;",
  "sn35.63:5.15": "atha kho sadutiyavihārīti vuccati.",
  "sn35.63:5.16": "Taṃ kissa hetu?",
  "sn35.63:5.17": "Taṇhā hissa dutiyā, sāssa appahīnā.",
  "sn35.63:5.18": "Tasmā ‘sadutiyavihārī’ti vuccati.",
  "sn35.63:6.1": "Santi ca kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā.",
  "sn35.63:6.2": "Tañce bhikkhu nābhinandati nābhivadati nājjhosāya tiṭṭhati.",
  "sn35.63:6.3": "Tassa taṃ anabhinandato anabhivadato anajjhosāya tiṭṭhato nandī nirujjhati.",
  "sn35.63:6.4": "Nandiyā asati sārāgo na hoti;",
  "sn35.63:6.5": "sārāge asati saṃyogo na hoti.",
  "sn35.63:6.6": "Nandisaṃyojanavisaṃyutto kho, migajāla, bhikkhu ekavihārīti vuccati … pe …",
  "sn35.63:6.7": "santi ca kho, migajāla, jivhāviññeyyā rasā … pe …",
  "sn35.63:6.8": "santi ca kho, migajāla, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā.",
  "sn35.63:6.9": "Tañce bhikkhu nābhinandati nābhivadati nājjhosāya tiṭṭhati.",
  "sn35.63:6.10": "Tassa taṃ anabhinandato anabhivadato anajjhosāya tiṭṭhato nandī nirujjhati.",
  "sn35.63:6.11": "Nandiyā asati sārāgo na hoti;",
  "sn35.63:6.12": "sārāge asati saṃyogo na hoti.",
  "sn35.63:6.13": "Nandisaṃyojanavippayutto kho, migajāla, bhikkhu ekavihārīti vuccati.",
  "sn35.63:6.14": "Evaṃvihārī ca, migajāla, bhikkhu kiñcāpi gāmante viharati ākiṇṇo bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi.",
  "sn35.63:6.15": "Atha kho ekavihārīti vuccati.",
  "sn35.63:6.16": "Taṃ kissa hetu?",
  "sn35.63:6.17": "Taṇhā hissa dutiyā, sāssa pahīnā.",
  "sn35.63:6.18": "Tasmā ‘ekavihārī’ti vuccatī”ti.",
  "sn35.63:7.1": "Paṭhamaṃ."
}