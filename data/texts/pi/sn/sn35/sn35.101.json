{
  "_markup_path": "markup/sn/sn35/sn35.101.html",
  "_alt_strings": [
    "en/sujato/sn/sn35/sn35.101.json"
  ],
  "sn35.101:1.1": "Saṃyutta Nikāya 35",
  "sn35.101:2.1": "10. Saḷavagga",
  "sn35.101:3.1": "101. Paṭhamanatumhākasutta",
  "sn35.101:4.1": "“<span class=\\\"var\\\" title=\\\"yampi (pts1, mr)\\\" id=\\\"note130\\\">Yaṃ</span>, bhikkhave, na tumhākaṃ, taṃ pajahatha.",
  "sn35.101:4.2": "Taṃ vo pahīnaṃ hitāya sukhāya bhavissati.",
  "sn35.101:4.3": "Kiñca, bhikkhave, na tumhākaṃ?",
  "sn35.101:4.4": "Cakkhu, bhikkhave, na tumhākaṃ.",
  "sn35.101:4.5": "Taṃ pajahatha.",
  "sn35.101:4.6": "Taṃ vo pahīnaṃ hitāya sukhāya bhavissati.",
  "sn35.101:4.7": "Rūpā na tumhākaṃ.",
  "sn35.101:4.8": "Te pajahatha.",
  "sn35.101:4.9": "Te vo pahīnā hitāya sukhāya bhavissanti.",
  "sn35.101:4.10": "Cakkhuviññāṇaṃ na tumhākaṃ.",
  "sn35.101:4.11": "Taṃ pajahatha.",
  "sn35.101:4.12": "Taṃ vo pahīnaṃ hitāya sukhāya bhavissati.",
  "sn35.101:4.13": "Cakkhusamphasso na tumhākaṃ.",
  "sn35.101:4.14": "Taṃ pajahatha.",
  "sn35.101:4.15": "So vo pahīno hitāya sukhāya bhavissati.",
  "sn35.101:4.16": "Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi na tumhākaṃ.",
  "sn35.101:4.17": "Taṃ pajahatha.",
  "sn35.101:4.18": "Taṃ vo pahīnaṃ hitāya sukhāya bhavissati.",
  "sn35.101:4.19": "… pe …",
  "sn35.101:5.1": "Jivhā na tumhākaṃ.",
  "sn35.101:5.2": "Taṃ pajahatha.",
  "sn35.101:5.3": "Sā vo pahīnā hitāya sukhāya bhavissati.",
  "sn35.101:5.4": "Rasā na tumhākaṃ.",
  "sn35.101:5.5": "Te pajahatha.",
  "sn35.101:5.6": "Te vo pahīnā hitāya sukhāya bhavissanti.",
  "sn35.101:5.7": "Jivhāviññāṇaṃ na tumhākaṃ.",
  "sn35.101:5.8": "Taṃ pajahatha.",
  "sn35.101:5.9": "Taṃ vo pahīnaṃ hitāya sukhāya bhavissati.",
  "sn35.101:5.10": "Jivhāsamphasso na tumhākaṃ.",
  "sn35.101:5.11": "Taṃ pajahatha.",
  "sn35.101:5.12": "So vo pahīno hitāya sukhāya bhavissati.",
  "sn35.101:5.13": "Yampidaṃ jivhāsamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi na tumhākaṃ.",
  "sn35.101:5.14": "Taṃ pajahatha.",
  "sn35.101:5.15": "Taṃ vo pahīnaṃ hitāya sukhāya bhavissati … pe ….",
  "sn35.101:6.1": "Mano na tumhākaṃ.",
  "sn35.101:6.2": "Taṃ pajahatha.",
  "sn35.101:6.3": "So vo pahīno hitāya sukhāya bhavissati.",
  "sn35.101:6.4": "Dhammā na tumhākaṃ.",
  "sn35.101:6.5": "Te pajahatha.",
  "sn35.101:6.6": "Te vo pahīnā hitāya sukhāya bhavissanti.",
  "sn35.101:6.7": "Manoviññāṇaṃ na tumhākaṃ.",
  "sn35.101:6.8": "Taṃ pajahatha.",
  "sn35.101:6.9": "Taṃ vo pahīnaṃ hitāya sukhāya bhavissati.",
  "sn35.101:6.10": "Manosamphasso na tumhākaṃ.",
  "sn35.101:6.11": "Taṃ pajahatha.",
  "sn35.101:6.12": "So vo pahīno hitāya sukhāya bhavissati.",
  "sn35.101:6.13": "Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi na tumhākaṃ.",
  "sn35.101:6.14": "Taṃ pajahatha.",
  "sn35.101:6.15": "Taṃ vo pahīnaṃ hitāya sukhāya bhavissati.",
  "sn35.101:7.1": "Seyyathāpi, bhikkhave, yaṃ imasmiṃ jetavane tiṇakaṭṭhasākhāpalāsaṃ taṃ jano hareyya vā ḍaheyya vā yathāpaccayaṃ vā kareyya, api nu tumhākaṃ evamassa:",
  "sn35.101:7.2": "‘amhe jano harati vā ḍahati vā yathāpaccayaṃ vā karotī’”ti?",
  "sn35.101:8.1": "“No hetaṃ, bhante”.",
  "sn35.101:9.1": "“Taṃ kissa hetu”?",
  "sn35.101:10.1": "“Na hi no etaṃ, bhante, attā vā attaniyaṃ vā”ti.",
  "sn35.101:11.1": "“Evameva kho, bhikkhave, cakkhu na tumhākaṃ.",
  "sn35.101:11.2": "Taṃ pajahatha.",
  "sn35.101:11.3": "Taṃ vo pahīnaṃ hitāya sukhāya bhavissati.",
  "sn35.101:11.4": "Rūpā na tumhākaṃ …",
  "sn35.101:11.5": "cakkhuviññāṇaṃ …",
  "sn35.101:11.6": "cakkhusamphasso … pe …",
  "sn35.101:11.7": "yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi na tumhākaṃ.",
  "sn35.101:11.8": "Taṃ pajahatha.",
  "sn35.101:11.9": "Taṃ vo pahīnaṃ hitāya sukhāya bhavissatī”ti.",
  "sn35.101:12.1": "Aṭṭhamaṃ."
}