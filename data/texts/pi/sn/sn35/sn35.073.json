{
  "_markup_path": "markup/sn/sn35/sn35.073.html",
  "_alt_strings": [
    "en/sujato/sn/sn35/sn35.073.json"
  ],
  "sn35.73:1.1": "Saṃyutta Nikāya 35",
  "sn35.73:2.1": "7. Migajālavagga",
  "sn35.73:3.1": "73. Tatiyachaphassāyatanasutta",
  "sn35.73:4.1": "“Yo hi koci, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti.",
  "sn35.73:4.2": "Avusitaṃ tena brahmacariyaṃ, ārakā so imasmā dhammavinayā”ti.",
  "sn35.73:5.1": "Evaṃ vutte, aññataro bhikkhu bhagavantaṃ etadavoca:",
  "sn35.73:5.2": "“etthāhaṃ, bhante, anassasaṃ panassasaṃ.",
  "sn35.73:5.3": "Ahañhi, bhante, channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāmī”ti.",
  "sn35.73:6.1": "“Taṃ kiṃ maññasi, bhikkhu, cakkhu niccaṃ vā aniccaṃ vā”ti?",
  "sn35.73:7.1": "“Aniccaṃ, bhante”.",
  "sn35.73:8.1": "“Yaṃ panāniccaṃ dukkhaṃ vā taṃ sukhaṃ vā”ti?",
  "sn35.73:9.1": "“Dukkhaṃ, bhante”.",
  "sn35.73:10.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:",
  "sn35.73:10.2": "‘etaṃ mama, esohamasmi, eso me attā’”ti?",
  "sn35.73:11.1": "“No hetaṃ, bhante”.",
  "sn35.73:12.1": "“Sotaṃ …",
  "sn35.73:12.2": "ghānaṃ …",
  "sn35.73:12.3": "jivhā …",
  "sn35.73:12.4": "kāyo …",
  "sn35.73:12.5": "mano nicco vā anicco vā”ti?",
  "sn35.73:13.1": "“Anicco, bhante”.",
  "sn35.73:14.1": "“Yaṃ panāniccaṃ dukkhaṃ vā taṃ sukhaṃ vā”ti?",
  "sn35.73:15.1": "“Dukkhaṃ, bhante”.",
  "sn35.73:16.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:",
  "sn35.73:16.2": "‘etaṃ mama, esohamasmi, eso me attā’”ti?",
  "sn35.73:17.1": "“No hetaṃ, bhante”.",
  "sn35.73:18.1": "“Evaṃ passaṃ, bhikkhu, sutavā ariyasāvako cakkhusmimpi nibbindati, sotasmimpi nibbindati, ghānasmimpi nibbindati, jivhāyapi nibbindati, kāyasmimpi nibbindati, manasmimpi nibbindati.",
  "sn35.73:18.2": "Nibbindaṃ virajjati;",
  "sn35.73:18.3": "virāgā vimuccati;",
  "sn35.73:18.4": "vimuttasmiṃ vimuttamiti ñāṇaṃ hoti.",
  "sn35.73:18.5": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.",
  "sn35.73:19.1": "Ekādasamaṃ.",
  "sn35.73:20.1": "Migajālavaggo dutiyo.",
  "sn35.73:21.1": "Migajālena dve vuttā,",
  "sn35.73:21.2": "Cattāro ca samiddhinā;",
  "sn35.73:21.3": "Upaseno upavāṇo,",
  "sn35.73:21.4": "Chaphassāyatanikā tayoti."
}