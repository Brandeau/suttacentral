{
  "_markup_path": "markup/sn/sn35/sn35.235.html",
  "_alt_strings": [
    "en/sujato/sn/sn35/sn35.235.json"
  ],
  "sn35.235:1.1": "Saṃyutta Nikāya 35",
  "sn35.235:2.1": "18. Samuddavagga",
  "sn35.235:3.1": "<span class=\\\"var\\\" title=\\\"ādittena (pts1)\\\" id=\\\"note274\\\">235. Ādittapariyāyasutta</span>",
  "sn35.235:4.1": "“Ādittapariyāyaṃ vo, bhikkhave, dhammapariyāyaṃ desessāmi.",
  "sn35.235:4.2": "Taṃ suṇātha.",
  "sn35.235:4.3": "Katamo ca, bhikkhave, ādittapariyāyo, dhammapariyāyo?",
  "sn35.235:4.4": "Varaṃ, bhikkhave, tattāya ayosalākāya ādittāya sampajjalitāya <span class=\\\"var\\\" title=\\\"sañjotibhūtāya (s1-3, km)\\\" id=\\\"note275\\\">sajotibhūtāya</span> cakkhundriyaṃ sampalimaṭṭhaṃ, na tveva cakkhuviññeyyesu rūpesu anubyañjanaso nimittaggāho.",
  "sn35.235:4.5": "<span class=\\\"var\\\" title=\\\"nimittassādagadhitaṃ (s1-3, km, pts1, mr)\\\" id=\\\"note276\\\">Nimittassādagathitaṃ</span> vā, bhikkhave, viññāṇaṃ tiṭṭhamānaṃ tiṭṭheyya, anubyañjanassādagathitaṃ vā tasmiñce samaye kālaṃ kareyya, ṭhānametaṃ vijjati, yaṃ dvinnaṃ gatīnaṃ aññataraṃ gatiṃ gaccheyya—",
  "sn35.235:4.6": "nirayaṃ vā, tiracchānayoniṃ vā.",
  "sn35.235:4.7": "Imaṃ khvāhaṃ, bhikkhave, ādīnavaṃ disvā evaṃ vadāmi.",
  "sn35.235:5.1": "Varaṃ, bhikkhave, tiṇhena ayosaṅkunā ādittena sampajjalitena sajotibhūtena sotindriyaṃ sampalimaṭṭhaṃ, na tveva sotaviññeyyesu saddesu anubyañjanaso nimittaggāho.",
  "sn35.235:5.2": "Nimittassādagathitaṃ vā, bhikkhave, viññāṇaṃ tiṭṭhamānaṃ tiṭṭheyya, anubyañjanassādagathitaṃ vā tasmiñce samaye kālaṃ kareyya, ṭhānametaṃ vijjati, yaṃ dvinnaṃ gatīnaṃ aññataraṃ gatiṃ gaccheyya—",
  "sn35.235:5.3": "nirayaṃ vā tiracchānayoniṃ vā.",
  "sn35.235:5.4": "Imaṃ khvāhaṃ, bhikkhave, ādīnavaṃ disvā evaṃ vadāmi.",
  "sn35.235:6.1": "Varaṃ, bhikkhave, tiṇhena nakhacchedanena ādittena sampajjalitena sajotibhūtena ghānindriyaṃ sampalimaṭṭhaṃ, na tveva ghānaviññeyyesu gandhesu anubyañjanaso nimittaggāho.",
  "sn35.235:6.2": "Nimittassādagathitaṃ vā, bhikkhave, viññāṇaṃ tiṭṭhamānaṃ tiṭṭheyya, anubyañjanassādagathitaṃ vā tasmiñce samaye kālaṃ kareyya.",
  "sn35.235:6.3": "Ṭhānametaṃ vijjati, yaṃ dvinnaṃ gatīnaṃ aññataraṃ gatiṃ gaccheyya—",
  "sn35.235:6.4": "nirayaṃ vā tiracchānayoniṃ vā.",
  "sn35.235:6.5": "Imaṃ khvāhaṃ, bhikkhave, ādīnavaṃ disvā evaṃ vadāmi.",
  "sn35.235:7.1": "Varaṃ, bhikkhave, tiṇhena khurena ādittena sampajjalitena sajotibhūtena jivhindriyaṃ sampalimaṭṭhaṃ, na tveva jivhāviññeyyesu rasesu anubyañjanaso nimittaggāho.",
  "sn35.235:7.2": "Nimittassādagathitaṃ vā, bhikkhave, viññāṇaṃ tiṭṭhamānaṃ tiṭṭheyya, anubyañjanassādagathitaṃ vā tasmiñce samaye kālaṃ kareyya.",
  "sn35.235:7.3": "Ṭhānametaṃ vijjati, yaṃ dvinnaṃ gatīnaṃ aññataraṃ gatiṃ gaccheyya—",
  "sn35.235:7.4": "nirayaṃ vā tiracchānayoniṃ vā.",
  "sn35.235:7.5": "Imaṃ khvāhaṃ, bhikkhave, ādīnavaṃ disvā evaṃ vadāmi.",
  "sn35.235:8.1": "Varaṃ, bhikkhave, tiṇhāya sattiyā ādittāya sampajjalitāya sajotibhūtāya kāyindriyaṃ sampalimaṭṭhaṃ, na tveva kāyaviññeyyesu phoṭṭhabbesu anubyañjanaso nimittaggāho.",
  "sn35.235:8.2": "Nimittassādagathitaṃ vā, bhikkhave, viññāṇaṃ tiṭṭhamānaṃ tiṭṭheyya, anubyañjanassādagathitaṃ vā tasmiñce samaye kālaṃ kareyya.",
  "sn35.235:8.3": "Ṭhānametaṃ vijjati, yaṃ dvinnaṃ gatīnaṃ aññataraṃ gatiṃ gaccheyya—",
  "sn35.235:8.4": "nirayaṃ vā tiracchānayoniṃ vā.",
  "sn35.235:8.5": "Imaṃ khvāhaṃ, bhikkhave, ādīnavaṃ disvā evaṃ vadāmi.",
  "sn35.235:9.1": "Varaṃ, bhikkhave, sottaṃ.",
  "sn35.235:9.2": "Sottaṃ kho panāhaṃ, bhikkhave, vañjhaṃ jīvitānaṃ vadāmi, aphalaṃ jīvitānaṃ vadāmi, momūhaṃ jīvitānaṃ vadāmi, na tveva tathārūpe vitakke vitakkeyya yathārūpānaṃ vitakkānaṃ vasaṃ gato saṅghaṃ bhindeyya.",
  "sn35.235:9.3": "Imaṃ khvāhaṃ, bhikkhave, vañjhaṃ jīvitānaṃ ādīnavaṃ disvā evaṃ vadāmi.",
  "sn35.235:10.1": "Tattha, bhikkhave, sutavā ariyasāvako iti paṭisañcikkhati:",
  "sn35.235:10.2": "‘tiṭṭhatu tāva tattāya ayosalākāya ādittāya sampajjalitāya sajotibhūtāya cakkhundriyaṃ sampalimaṭṭhaṃ.",
  "sn35.235:10.3": "Handāhaṃ idameva manasi karomi—",
  "sn35.235:10.4": "iti cakkhu aniccaṃ, rūpā aniccā, cakkhuviññāṇaṃ aniccaṃ, cakkhusamphasso anicco, yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi <span class=\\\"var\\\" title=\\\"aniccan\\\\\" ti id=\\\"note277\\\">aniccaṃ</span>’.",
  "sn35.235:11.1": "Tiṭṭhatu tāva tiṇhena ayosaṅkunā ādittena sampajjalitena sajotibhūtena sotindriyaṃ sampalimaṭṭhaṃ.",
  "sn35.235:11.2": "Handāhaṃ idameva manasi karomi—",
  "sn35.235:11.3": "iti sotaṃ aniccaṃ, saddā aniccā, sotaviññāṇaṃ aniccaṃ, sotasamphasso anicco, yampidaṃ sotasamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccaṃ.",
  "sn35.235:12.1": "Tiṭṭhatu tāva tiṇhena nakhacchedanena ādittena sampajjalitena sajotibhūtena ghānindriyaṃ sampalimaṭṭhaṃ.",
  "sn35.235:12.2": "Handāhaṃ idameva manasi karomi—",
  "sn35.235:12.3": "iti ghānaṃ aniccaṃ, gandhā aniccā, ghānaviññāṇaṃ aniccaṃ, ghānasamphasso anicco, yampidaṃ ghānasamphassapaccayā uppajjati vedayitaṃ … pe …",
  "sn35.235:12.4": "tampi aniccaṃ.",
  "sn35.235:13.1": "Tiṭṭhatu tāva tiṇhena khurena ādittena sampajjalitena sajotibhūtena jivhindriyaṃ sampalimaṭṭhaṃ.",
  "sn35.235:13.2": "Handāhaṃ idameva manasi karomi—",
  "sn35.235:13.3": "iti jivhā aniccā, rasā aniccā, jivhāviññāṇaṃ aniccaṃ, jivhāsamphasso anicco, yampidaṃ jivhāsamphassapaccayā uppajjati … pe …",
  "sn35.235:13.4": "tampi aniccaṃ.",
  "sn35.235:14.1": "Tiṭṭhatu tāva tiṇhāya sattiyā ādittāya sampajjalitāya sajotibhūtāya kāyindriyaṃ sampalimaṭṭhaṃ.",
  "sn35.235:14.2": "Handāhaṃ idameva manasi karomi—",
  "sn35.235:14.3": "iti kāyo anicco, phoṭṭhabbā aniccā, kāyaviññāṇaṃ aniccaṃ, kāyasamphasso anicco, yampidaṃ kāyasamphassapaccayā uppajjati vedayitaṃ … pe …",
  "sn35.235:14.4": "tampi aniccaṃ.",
  "sn35.235:15.1": "Tiṭṭhatu tāva sottaṃ.",
  "sn35.235:15.2": "Handāhaṃ idameva manasi karomi—",
  "sn35.235:15.3": "iti mano anicco, dhammā aniccā, manoviññāṇaṃ aniccaṃ, manosamphasso anicco, yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccaṃ”.",
  "sn35.235:16.1": "Evaṃ passaṃ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati … pe …",
  "sn35.235:16.2": "yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati.",
  "sn35.235:16.3": "Nibbindaṃ virajjati;",
  "sn35.235:16.4": "virāgā vimuccati;",
  "sn35.235:16.5": "vimuttasmiṃ vimuttamiti ñāṇaṃ hoti.",
  "sn35.235:16.6": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti.",
  "sn35.235:16.7": "Ayaṃ kho, bhikkhave, ādittapariyāyo, dhammapariyāyo”ti.",
  "sn35.235:17.1": "Aṭṭhamaṃ."
}