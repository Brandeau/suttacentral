{
  "_markup_path": "markup/sn/sn35/sn35.245.html",
  "_alt_strings": [
    "en/sujato/sn/sn35/sn35.245.json"
  ],
  "sn35.245:1.1": "Saṃyutta Nikāya 35",
  "sn35.245:2.1": "19. Āsīvisavagga",
  "sn35.245:3.1": "<span class=\\\"var\\\" title=\\\"kiṃsukā (pts1)\\\" id=\\\"note321\\\">245. Kiṃsukopamasutta</span>",
  "sn35.245:4.1": "Atha kho aññataro bhikkhu yenaññataro bhikkhu tenupasaṅkami;",
  "sn35.245:4.2": "upasaṅkamitvā taṃ bhikkhuṃ etadavoca:",
  "sn35.245:4.3": "“kittāvatā nu kho, āvuso, bhikkhuno dassanaṃ suvisuddhaṃ hotī”ti?",
  "sn35.245:4.4": "“Yato kho, āvuso, bhikkhu channaṃ phassāyatanānaṃ samudayañca atthaṅgamañca yathābhūtaṃ pajānāti, ettāvatā kho, āvuso, bhikkhuno dassanaṃ suvisuddhaṃ hotī”ti.",
  "sn35.245:5.1": "Atha kho so bhikkhu asantuṭṭho tassa bhikkhussa <span class=\\\"var\\\" title=\\\"pañhavyākaraṇena (bj, pts1) | pañhāveyyākaraṇena (s1-3, km, mr)\\\" id=\\\"note322\\\">pañhaveyyākaraṇena</span>, yenaññataro bhikkhu tenupasaṅkami;",
  "sn35.245:5.2": "upasaṅkamitvā taṃ bhikkhuṃ etadavoca:",
  "sn35.245:5.3": "“kittāvatā nu kho, āvuso, bhikkhuno dassanaṃ suvisuddhaṃ hotī”ti?",
  "sn35.245:5.4": "“Yato kho, āvuso, bhikkhu pañcannaṃ upādānakkhandhānaṃ samudayañca atthaṅgamañca yathābhūtaṃ pajānāti, ettāvatā kho, āvuso, bhikkhuno dassanaṃ suvisuddhaṃ hotī”ti.",
  "sn35.245:6.1": "Atha kho so bhikkhu asantuṭṭho tassa bhikkhussa pañhaveyyākaraṇena, yenaññataro bhikkhu tenupasaṅkami;",
  "sn35.245:6.2": "upasaṅkamitvā taṃ bhikkhuṃ etadavoca:",
  "sn35.245:6.3": "“kittāvatā nu kho, āvuso, bhikkhuno dassanaṃ suvisuddhaṃ hotī”ti?",
  "sn35.245:6.4": "“Yato kho, āvuso, bhikkhu catunnaṃ mahābhūtānaṃ samudayañca atthaṅgamañca yathābhūtaṃ pajānāti, ettāvatā kho, āvuso, bhikkhuno dassanaṃ suvisuddhaṃ hotī”ti.",
  "sn35.245:7.1": "Atha kho so bhikkhu asantuṭṭho tassa bhikkhussa pañhaveyyākaraṇena, yenaññataro bhikkhu tenupasaṅkami;",
  "sn35.245:7.2": "upasaṅkamitvā taṃ bhikkhuṃ etadavoca:",
  "sn35.245:7.3": "“kittāvatā nu kho, āvuso, bhikkhuno dassanaṃ suvisuddhaṃ hotī”ti?",
  "sn35.245:7.4": "“Yato kho, āvuso, bhikkhu yaṃ kiñci samudayadhammaṃ, sabbaṃ taṃ nirodhadhammanti yathābhūtaṃ pajānāti, ettāvatā kho, āvuso, bhikkhuno dassanaṃ suvisuddhaṃ hotī”ti.",
  "sn35.245:8.1": "Atha kho so bhikkhu asantuṭṭho tassa bhikkhussa pañhaveyyākaraṇena, yena bhagavā tenupasaṅkami;",
  "sn35.245:8.2": "upasaṅkamitvā bhagavantaṃ etadavoca:",
  "sn35.245:8.3": "“idhāhaṃ, bhante, yenaññataro bhikkhu tenupasaṅkamiṃ;",
  "sn35.245:8.4": "upasaṅkamitvā taṃ bhikkhuṃ etadavocaṃ:",
  "sn35.245:8.5": "‘kittāvatā nu kho, āvuso, bhikkhuno dassanaṃ suvisuddhaṃ hotī’ti?",
  "sn35.245:8.6": "Evaṃ vutte, bhante, so bhikkhu maṃ etadavoca:",
  "sn35.245:8.7": "‘yato kho, āvuso, bhikkhu channaṃ phassāyatanānaṃ samudayañca atthaṅgamañca yathābhūtaṃ pajānāti, ettāvatā kho, āvuso, bhikkhuno dassanaṃ suvisuddhaṃ hotī’ti.",
  "sn35.245:8.8": "Atha khvāhaṃ, bhante, asantuṭṭho tassa bhikkhussa pañhaveyyākaraṇena, yenaññataro bhikkhu tenupasaṅkamiṃ;",
  "sn35.245:8.9": "upasaṅkamitvā taṃ bhikkhuṃ etadavocaṃ:",
  "sn35.245:8.10": "‘kittāvatā nu kho, āvuso, bhikkhuno dassanaṃ suvisuddhaṃ hotī’ti?",
  "sn35.245:8.11": "Evaṃ vutte, bhante, so bhikkhu maṃ etadavoca:",
  "sn35.245:8.12": "‘yato kho, āvuso, bhikkhu pañcannaṃ upādānakkhandhānaṃ … pe …",
  "sn35.245:8.13": "catunnaṃ mahābhūtānaṃ samudayañca atthaṅgamañca yathābhūtaṃ pajānāti … pe …",
  "sn35.245:8.14": "yaṃ kiñci samudayadhammaṃ sabbaṃ taṃ nirodhadhammanti yathābhūtaṃ pajānāti, ettāvatā kho, āvuso, bhikkhuno dassanaṃ suvisuddhaṃ hotī’ti.",
  "sn35.245:8.15": "Atha khvāhaṃ, bhante, asantuṭṭho tassa bhikkhussa pañhaveyyākaraṇena yena bhagavā tenupasaṅkamiṃ <span class=\\\"var\\\" title=\\\"...pe... (s1-3) | (upasaṅkamitvā bhagavantaṃ etadavocaṃ) (mr)\\\" id=\\\"note323\\\">()</span>.",
  "sn35.245:8.16": "Kittāvatā nu kho, bhante, bhikkhuno dassanaṃ suvisuddhaṃ hotī”ti?",
  "sn35.245:9.1": "“Seyyathāpi, bhikkhu, purisassa kiṃsuko adiṭṭhapubbo assa.",
  "sn35.245:9.2": "So yenaññataro puriso kiṃsukassa dassāvī tenupasaṅkameyya.",
  "sn35.245:9.3": "Upasaṅkamitvā taṃ purisaṃ evaṃ vadeyya:",
  "sn35.245:9.4": "‘kīdiso, bho purisa, kiṃsuko’ti?",
  "sn35.245:9.5": "So evaṃ vadeyya:",
  "sn35.245:9.6": "‘kāḷako kho, ambho purisa, kiṃsuko—",
  "sn35.245:9.7": "seyyathāpi jhāmakhāṇū’ti.",
  "sn35.245:9.8": "Tena kho pana, bhikkhu, samayena tādisovassa kiṃsuko <span class=\\\"var\\\" title=\\\"yathā (bj, s1-3, km)\\\" id=\\\"note324\\\">yathāpi</span> tassa purisassa dassanaṃ.",
  "sn35.245:10.1": "Atha kho so, bhikkhu, puriso asantuṭṭho tassa purisassa pañhaveyyākaraṇena, yenaññataro puriso kiṃsukassa dassāvī tenupasaṅkameyya;",
  "sn35.245:10.2": "upasaṅkamitvā taṃ purisaṃ evaṃ vadeyya:",
  "sn35.245:10.3": "‘kīdiso, bho purisa, kiṃsuko’ti?",
  "sn35.245:10.4": "So evaṃ vadeyya:",
  "sn35.245:10.5": "‘lohitako kho, ambho purisa, kiṃsuko—",
  "sn35.245:10.6": "seyyathāpi maṃsapesī’ti.",
  "sn35.245:10.7": "Tena kho pana, bhikkhu, samayena tādisovassa kiṃsuko yathāpi tassa purisassa dassanaṃ.",
  "sn35.245:10.8": "Atha kho so bhikkhu puriso asantuṭṭho tassa purisassa pañhaveyyākaraṇena, yenaññataro puriso kiṃsukassa dassāvī tenupasaṅkameyya;",
  "sn35.245:10.9": "upasaṅkamitvā taṃ purisaṃ evaṃ vadeyya:",
  "sn35.245:10.10": "‘kīdiso, bho purisa, kiṃsuko’ti?",
  "sn35.245:10.11": "So evaṃ vadeyya:",
  "sn35.245:10.12": "‘<span class=\\\"var\\\" title=\\\"ojīrakajāto (si) | odīrakajāto (pts1)\\\" id=\\\"note325\\\">ocīrakajāto</span> kho, ambho purisa, kiṃsuko ādinnasipāṭiko—",
  "sn35.245:10.13": "seyyathāpi sirīso’ti.",
  "sn35.245:10.14": "Tena kho pana, bhikkhu, samayena tādisovassa kiṃsuko, yathāpi tassa purisassa dassanaṃ.",
  "sn35.245:10.15": "Atha kho so bhikkhu puriso asantuṭṭho tassa purisassa pañhaveyyākaraṇena, yenaññataro puriso kiṃsukassa dassāvī tenupasaṅkameyya;",
  "sn35.245:10.16": "upasaṅkamitvā taṃ purisaṃ evaṃ vadeyya:",
  "sn35.245:10.17": "‘kīdiso, bho purisa, kiṃsuko’ti?",
  "sn35.245:10.18": "So evaṃ vadeyya:",
  "sn35.245:10.19": "‘bahalapattapalāso <span class=\\\"var\\\" title=\\\"saṇḍacchāyo (s1-3, km)\\\" id=\\\"note326\\\">sandacchāyo</span> kho, ambho purisa, kiṃsuko—",
  "sn35.245:10.20": "seyyathāpi nigrodho’ti.",
  "sn35.245:10.21": "Tena kho pana, bhikkhu, samayena tādisovassa kiṃsuko, yathāpi tassa purisassa dassanaṃ.",
  "sn35.245:10.22": "Evameva kho, bhikkhu, yathā yathā adhimuttānaṃ tesaṃ sappurisānaṃ dassanaṃ suvisuddhaṃ hoti tathā tathā kho tehi sappurisehi byākataṃ.",
  "sn35.245:11.1": "Seyyathāpi, bhikkhu, rañño paccantimaṃ nagaraṃ <span class=\\\"var\\\" title=\\\"daḷhuddāpaṃ (bj, pts1)\\\" id=\\\"note327\\\">daḷhuddhāpaṃ</span> <span class=\\\"var\\\" title=\\\"daḷhaṃ pākāratoraṇaṃ (s1-3)\\\" id=\\\"note328\\\">daḷhapākāratoraṇaṃ</span> chadvāraṃ.",
  "sn35.245:11.2": "Tatrassa dovāriko paṇḍito byatto medhāvī, aññātānaṃ nivāretā, ñātānaṃ pavesetā.",
  "sn35.245:11.3": "Puratthimāya disāya āgantvā sīghaṃ dūtayugaṃ taṃ dovārikaṃ evaṃ vadeyya:",
  "sn35.245:11.4": "‘kahaṃ, bho purisa, imassa nagarassa nagarassāmī’ti?",
  "sn35.245:11.5": "So evaṃ vadeyya:",
  "sn35.245:11.6": "‘eso, bhante, majjhe siṅghāṭake nisinno’ti.",
  "sn35.245:11.7": "Atha kho taṃ sīghaṃ dūtayugaṃ <span class=\\\"var\\\" title=\\\"nagarasāmissa (bj, s1-3, pts1)\\\" id=\\\"note329\\\">nagarassāmikassa</span> yathābhūtaṃ vacanaṃ niyyātetvā yathāgatamaggaṃ paṭipajjeyya.",
  "sn35.245:11.8": "Pacchimāya disāya āgantvā sīghaṃ dūtayugaṃ … pe …",
  "sn35.245:11.9": "uttarāya disāya …",
  "sn35.245:11.10": "dakkhiṇāya disāya āgantvā sīghaṃ dūtayugaṃ taṃ dovārikaṃ evaṃ vadeyya:",
  "sn35.245:11.11": "‘kahaṃ, bho purisa, imassa nagarassāmī’ti?",
  "sn35.245:11.12": "So evaṃ vadeyya:",
  "sn35.245:11.13": "‘eso, bhante, majjhe siṅghāṭake nisinno’ti.",
  "sn35.245:11.14": "Atha kho taṃ sīghaṃ dūtayugaṃ nagarassāmikassa yathābhūtaṃ vacanaṃ niyyātetvā yathāgatamaggaṃ paṭipajjeyya.",
  "sn35.245:12.1": "Upamā kho myāyaṃ, bhikkhu, katā atthassa viññāpanāya.",
  "sn35.245:12.2": "Ayañcettha attho:",
  "sn35.245:12.3": "‘nagaran’ti kho, bhikkhu, imassetaṃ cātumahābhūtikassa kāyassa adhivacanaṃ mātāpettikasambhavassa odanakummāsūpacayassa aniccucchādanaparimaddanabhedanaviddhaṃsanadhammassa.",
  "sn35.245:12.4": "‘Cha dvārā’ti kho, bhikkhu, channetaṃ ajjhattikānaṃ āyatanānaṃ adhivacanaṃ.",
  "sn35.245:12.5": "‘Dovāriko’ti kho, bhikkhu, satiyā etaṃ adhivacanaṃ.",
  "sn35.245:12.6": "‘Sīghaṃ dūtayugan’ti kho, bhikkhu, samathavipassanānetaṃ adhivacanaṃ.",
  "sn35.245:12.7": "‘Nagarassāmī’ti kho, bhikkhu, viññāṇassetaṃ adhivacanaṃ.",
  "sn35.245:12.8": "‘Majjhe siṅghāṭako’ti kho, bhikkhu, catunnetaṃ mahābhūtānaṃ adhivacanaṃ—",
  "sn35.245:12.9": "pathavīdhātuyā, āpodhātuyā, tejodhātuyā, vāyodhātuyā.",
  "sn35.245:12.10": "‘Yathābhūtaṃ vacanan’ti kho, bhikkhu, nibbānassetaṃ adhivacanaṃ.",
  "sn35.245:12.11": "‘Yathāgatamaggo’ti kho, bhikkhu, ariyassetaṃ aṭṭhaṅgikassa maggassa adhivacanaṃ, seyyathidaṃ—",
  "sn35.245:12.12": "sammādiṭṭhiyā … pe …",
  "sn35.245:12.13": "sammāsamādhissā”ti.",
  "sn35.245:13.1": "Aṭṭhamaṃ."
}