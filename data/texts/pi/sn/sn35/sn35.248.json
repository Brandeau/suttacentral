{
  "_markup_path": "markup/sn/sn35/sn35.248.html",
  "_alt_strings": [
    "en/sujato/sn/sn35/sn35.248.json"
  ],
  "sn35.248:1.1": "Saṃyutta Nikāya 35",
  "sn35.248:2.1": "19. Āsīvisavagga",
  "sn35.248:3.1": "248. Yavakalāpisutta",
  "sn35.248:4.1": "“Seyyathāpi, bhikkhave, yavakalāpī cātumahāpathe nikkhittā assa.",
  "sn35.248:4.2": "Atha cha purisā āgaccheyyuṃ byābhaṅgihatthā.",
  "sn35.248:4.3": "Te yavakalāpiṃ chahi byābhaṅgīhi haneyyuṃ.",
  "sn35.248:4.4": "Evañhi sā, bhikkhave, yavakalāpī suhatā assa chahi byābhaṅgīhi haññamānā.",
  "sn35.248:4.5": "Atha sattamo puriso āgaccheyya byābhaṅgihattho.",
  "sn35.248:4.6": "So taṃ yavakalāpiṃ sattamāya byābhaṅgiyā haneyya.",
  "sn35.248:4.7": "Evañhi sā bhikkhave, yavakalāpī suhatatarā assa, sattamāya byābhaṅgiyā haññamānā.",
  "sn35.248:4.8": "Evameva kho, bhikkhave, assutavā puthujjano cakkhusmiṃ haññati manāpāmanāpehi rūpehi … pe …",
  "sn35.248:4.9": "jivhāya haññati manāpāmanāpehi rasehi … pe …",
  "sn35.248:4.10": "manasmiṃ haññati manāpāmanāpehi dhammehi.",
  "sn35.248:4.11": "Sace so, bhikkhave, assutavā puthujjano āyatiṃ punabbhavāya ceteti, evañhi so, bhikkhave, moghapuriso suhatataro hoti, seyyathāpi sā yavakalāpī sattamāya byābhaṅgiyā haññamānā.",
  "sn35.248:5.1": "Bhūtapubbaṃ, bhikkhave, devāsurasaṅgāmo <span class=\\\"var\\\" title=\\\"samupabbūḷho (bj, pts1)\\\" id=\\\"note346\\\">samupabyūḷho</span> ahosi.",
  "sn35.248:5.2": "Atha kho, bhikkhave, vepacitti asurindo asure āmantesi:",
  "sn35.248:5.3": "‘sace, mārisā, devāsurasaṅgāme samupabyūḷhe asurā jineyyuṃ devā parājineyyuṃ, yena naṃ sakkaṃ devānamindaṃ kaṇṭhapañcamehi bandhanehi bandhitvā mama santike āneyyātha asurapuran’ti.",
  "sn35.248:5.4": "Sakkopi kho, bhikkhave, devānamindo deve tāvatiṃse āmantesi:",
  "sn35.248:5.5": "‘sace, mārisā, devāsurasaṅgāme samupabyūḷhe devā jineyyuṃ asurā parājineyyuṃ, yena naṃ vepacittiṃ asurindaṃ kaṇṭhapañcamehi bandhanehi bandhitvā mama santike āneyyātha sudhammaṃ devasabhan’ti.",
  "sn35.248:5.6": "Tasmiṃ kho pana, bhikkhave, saṅgāme devā jiniṃsu, asurā parājiniṃsu.",
  "sn35.248:5.7": "Atha kho, bhikkhave, devā tāvatiṃsā vepacittiṃ asurindaṃ kaṇṭhapañcamehi bandhanehi bandhitvā sakkassa devānamindassa santike ānesuṃ sudhammaṃ devasabhaṃ.",
  "sn35.248:5.8": "Tatra sudaṃ, bhikkhave, vepacitti asurindo kaṇṭhapañcamehi bandhanehi <span class=\\\"var\\\" title=\\\"bandho (si, s1-3, km, mr)\\\" id=\\\"note347\\\">baddho</span> hoti.",
  "sn35.248:5.9": "Yadā kho, bhikkhave, vepacittissa asurindassa evaṃ hoti:",
  "sn35.248:5.10": "‘dhammikā kho devā, adhammikā asurā, idheva dānāhaṃ devapuraṃ gacchāmī’ti.",
  "sn35.248:5.11": "Atha kaṇṭhapañcamehi bandhanehi muttaṃ attānaṃ samanupassati, dibbehi ca pañcahi kāmaguṇehi samappito samaṅgībhūto paricāreti.",
  "sn35.248:5.12": "Yadā ca kho, bhikkhave, vepacittissa asurindassa evaṃ hoti:",
  "sn35.248:5.13": "‘dhammikā kho asurā, adhammikā devā, tattheva dānāhaṃ asurapuraṃ gamissāmī’ti, atha kaṇṭhapañcamehi bandhanehi baddhaṃ attānaṃ samanupassati.",
  "sn35.248:5.14": "Dibbehi ca pañcahi kāmaguṇehi parihāyati.",
  "sn35.248:5.15": "Evaṃ sukhumaṃ kho, bhikkhave, vepacittibandhanaṃ.",
  "sn35.248:5.16": "Tato sukhumataraṃ mārabandhanaṃ.",
  "sn35.248:5.17": "Maññamāno kho, bhikkhave, baddho mārassa, amaññamāno mutto pāpimato.",
  "sn35.248:6.1": "<span class=\\\"cross\\\" title=\\\"^mn140#33 [Dhātuvibhaṅgasutta] | ^mnd6#85 [Jarāsuttaniddesa]\\\" id=\\\"note348\\\">*</span> <a class=\\\"sc\\\" id=\\\"3\\\"></a>‘Asmī’ti, bhikkhave, maññitametaṃ, ‘ayamahamasmī’ti maññitametaṃ, ‘bhavissan’ti maññitametaṃ, ‘na bhavissan’ti maññitametaṃ, ‘rūpī bhavissan’ti maññitametaṃ, ‘arūpī bhavissan’ti maññitametaṃ, ‘saññī bhavissan’ti maññitametaṃ, ‘asaññī bhavissan’ti maññitametaṃ, ‘nevasaññīnāsaññī bhavissan’ti maññitametaṃ.",
  "sn35.248:6.2": "Maññitaṃ, bhikkhave, rogo, maññitaṃ gaṇḍo, maññitaṃ sallaṃ.",
  "sn35.248:6.3": "Tasmātiha, bhikkhave, ‘<span class=\\\"var\\\" title=\\\"amaññitamānena (pts1, mr)\\\" id=\\\"note349\\\">amaññamānena</span> cetasā viharissāmā’ti—",
  "sn35.248:6.4": "evañhi vo, bhikkhave, sikkhitabbaṃ.",
  "sn35.248:7.1": "‘Asmī’ti, bhikkhave, iñjitametaṃ, ‘ayamahamasmī’ti iñjitametaṃ, ‘bhavissan’ti iñjitametaṃ, ‘na bhavissan’ti iñjitametaṃ, ‘rūpī bhavissan’ti iñjitametaṃ, ‘arūpī bhavissan’ti iñjitametaṃ, ‘saññī bhavissan’ti iñjitametaṃ, ‘asaññī bhavissan’ti iñjitametaṃ, ‘nevasaññīnāsaññī bhavissan’ti iñjitametaṃ.",
  "sn35.248:7.2": "Iñjitaṃ, bhikkhave, rogo, iñjitaṃ gaṇḍo, iñjitaṃ sallaṃ.",
  "sn35.248:7.3": "Tasmātiha, bhikkhave, ‘<span class=\\\"var\\\" title=\\\"aniñjiyamānena (s1-3, km, mr)\\\" id=\\\"note350\\\">aniñjamānena</span> cetasā viharissāmā’ti—",
  "sn35.248:7.4": "evañhi vo, bhikkhave, sikkhitabbaṃ.",
  "sn35.248:8.1": "‘Asmī’ti, bhikkhave, phanditametaṃ, ‘ayamahamasmī’ti phanditametaṃ, ‘bhavissan’ti … pe …",
  "sn35.248:8.2": "‘na bhavissan’ti …",
  "sn35.248:8.3": "‘rūpī bhavissan’ti …",
  "sn35.248:8.4": "‘arūpī bhavissan’ti …",
  "sn35.248:8.5": "‘saññī bhavissan’ti …",
  "sn35.248:8.6": "‘asaññī bhavissan’ti …",
  "sn35.248:8.7": "‘nevasaññīnāsaññī bhavissan’ti phanditametaṃ.",
  "sn35.248:8.8": "Phanditaṃ, bhikkhave, rogo, phanditaṃ gaṇḍo, phanditaṃ sallaṃ.",
  "sn35.248:8.9": "Tasmātiha, bhikkhave, ‘<span class=\\\"var\\\" title=\\\"aphandiyamānena (s1-3, km, mr)\\\" id=\\\"note351\\\">aphandamānena</span> cetasā viharissāmā’ti—",
  "sn35.248:8.10": "evañhi vo, bhikkhave, sikkhitabbaṃ.",
  "sn35.248:9.1": "‘Asmī’ti, bhikkhave, papañcitametaṃ, ‘ayamahamasmī’ti papañcitametaṃ, ‘bhavissan’ti … pe …",
  "sn35.248:9.2": "‘na bhavissan’ti …",
  "sn35.248:9.3": "‘rūpī bhavissan’ti …",
  "sn35.248:9.4": "‘arūpī bhavissan’ti …",
  "sn35.248:9.5": "‘saññī bhavissan’ti …",
  "sn35.248:9.6": "‘asaññī bhavissan’ti …",
  "sn35.248:9.7": "‘nevasaññīnāsaññī bhavissan’ti papañcitametaṃ.",
  "sn35.248:9.8": "Papañcitaṃ, bhikkhave, rogo, papañcitaṃ gaṇḍo, papañcitaṃ sallaṃ.",
  "sn35.248:9.9": "Tasmātiha, bhikkhave, ‘nippapañcena cetasā viharissāmā’ti—",
  "sn35.248:9.10": "evañhi vo, bhikkhave, sikkhitabbaṃ.",
  "sn35.248:10.1": "‘Asmī’ti, bhikkhave, mānagatametaṃ, ‘ayamahamasmī’ti mānagatametaṃ, ‘bhavissan’ti mānagatametaṃ, ‘na bhavissan’ti mānagatametaṃ, ‘rūpī bhavissan’ti mānagatametaṃ, ‘arūpī bhavissan’ti mānagatametaṃ, ‘saññī bhavissan’ti mānagatametaṃ, ‘asaññī bhavissan’ti mānagatametaṃ, ‘nevasaññīnāsaññī bhavissan’ti mānagatametaṃ.",
  "sn35.248:10.2": "Mānagataṃ, bhikkhave, rogo, mānagataṃ gaṇḍo, mānagataṃ sallaṃ.",
  "sn35.248:10.3": "Tasmātiha, bhikkhave, ‘nihatamānena cetasā viharissāmā’ti—",
  "sn35.248:10.4": "evañhi vo, bhikkhave, sikkhitabban”ti.",
  "sn35.248:11.1": "Ekādasamaṃ.",
  "sn35.248:12.1": "Āsīvisavaggo catuttho.",
  "sn35.248:13.1": "Āsīviso ratho kummo,",
  "sn35.248:13.2": "dve dārukkhandhā avassuto;",
  "sn35.248:13.3": "Dukkhadhammā kiṃsukā vīṇā,",
  "sn35.248:13.4": "chappāṇā yavakalāpīti.",
  "sn35.248:14.1": "Saḷāyatanavagge catutthapaṇṇāsako samatto.",
  "sn35.248:15.1": "Nandikkhayo saṭṭhinayo,",
  "sn35.248:15.2": "samuddo uragena ca;",
  "sn35.248:15.3": "Catupaṇṇāsakā ete,",
  "sn35.248:15.4": "nipātesu pakāsitāti.",
  "sn35.248:16.1": "Saḷāyatanasaṃyuttaṃ samattaṃ."
}