{
  "_markup_path": "markup/sn/sn35/sn35.116.html",
  "_alt_strings": [
    "en/sujato/sn/sn35/sn35.116.json"
  ],
  "sn35.116:1.1": "Saṃyutta Nikāya 35",
  "sn35.116:2.1": "12. Lokakāmaguṇavagga",
  "sn35.116:3.1": "<span class=\\\"var\\\" title=\\\"lokakāmaguṇa 1 (pts1)\\\" id=\\\"note149\\\">116. Lokantagamanasutta</span>",
  "sn35.116:4.1": "“Nāhaṃ, bhikkhave, gamanena lokassa antaṃ ñāteyyaṃ, <span class=\\\"var\\\" title=\\\"diṭṭheyyaṃ (s1-3, km, mr)\\\" id=\\\"note150\\\">daṭṭheyyaṃ</span>, patteyyanti vadāmi.",
  "sn35.116:4.2": "Na ca panāhaṃ, bhikkhave, appatvā lokassa antaṃ dukkhassa antakiriyaṃ vadāmī”ti.",
  "sn35.116:4.3": "Idaṃ vatvā bhagavā uṭṭhāyāsanā vihāraṃ pāvisi.",
  "sn35.116:4.4": "Atha kho tesaṃ bhikkhūnaṃ acirapakkantassa bhagavato etadahosi:",
  "sn35.116:4.5": "“idaṃ kho no, āvuso, bhagavā saṃkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "sn35.116:4.6": "‘“nāhaṃ, bhikkhave, gamanena lokassa antaṃ ñāteyyaṃ, daṭṭheyyaṃ, patteyyan”ti vadāmi.",
  "sn35.116:4.7": "Na ca panāhaṃ, bhikkhave, appatvā lokassa antaṃ dukkhassa antakiriyaṃ vadāmī’ti.",
  "sn35.116:4.8": "Ko nu kho imassa bhagavatā saṃkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā”ti?",
  "sn35.116:5.1": "Atha kho tesaṃ bhikkhūnaṃ etadahosi:",
  "sn35.116:5.2": "“ayaṃ kho āyasmā ānando satthu ceva saṃvaṇṇito, sambhāvito ca viññūnaṃ sabrahmacārīnaṃ.",
  "sn35.116:5.3": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "sn35.116:5.4": "Yannūna mayaṃ yenāyasmā ānando tenupasaṅkameyyāma;",
  "sn35.116:5.5": "upasaṅkamitvā āyasmantaṃ ānandaṃ etamatthaṃ paṭipuccheyyāmā”ti.",
  "sn35.116:6.1": "Atha kho te bhikkhū yenāyasmā ānando tenupasaṅkamiṃsu;",
  "sn35.116:6.2": "upasaṅkamitvā āyasmatā ānandena saddhiṃ sammodiṃsu.",
  "sn35.116:6.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.",
  "sn35.116:6.4": "Ekamantaṃ nisinnā kho te bhikkhū āyasmantaṃ ānandaṃ etadavocuṃ:",
  "sn35.116:7.1": "“Idaṃ kho no, āvuso ānanda, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "sn35.116:7.2": "‘nāhaṃ, bhikkhave, gamanena lokassa antaṃ ñāteyyaṃ, daṭṭheyyaṃ, patteyyanti vadāmi.",
  "sn35.116:7.3": "Na ca panāhaṃ, bhikkhave, appatvā lokassa antaṃ dukkhassa antakiriyaṃ vadāmī’ti.",
  "sn35.116:7.4": "Tesaṃ no, āvuso, amhākaṃ acirapakkantassa bhagavato etadahosi:",
  "sn35.116:7.5": "‘idaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho—",
  "sn35.116:7.6": "nāhaṃ, bhikkhave, gamanena lokassa antaṃ ñāteyyaṃ, daṭṭheyyaṃ, patteyyanti vadāmi.",
  "sn35.116:7.7": "Na ca panāhaṃ, bhikkhave, appatvā lokassa antaṃ dukkhassa antakiriyaṃ vadāmīti.",
  "sn35.116:7.8": "Ko nu kho imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā’ti?",
  "sn35.116:7.9": "Tesaṃ no, āvuso, amhākaṃ etadahosi:",
  "sn35.116:7.10": "‘ayaṃ kho, āvuso, āyasmā ānando satthu ceva saṃvaṇṇito, sambhāvito ca viññūnaṃ sabrahmacārīnaṃ.",
  "sn35.116:7.11": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "sn35.116:7.12": "Yannūna mayaṃ yenāyasmā ānando tenupasaṅkameyyāma;",
  "sn35.116:7.13": "upasaṅkamitvā āyasmantaṃ ānandaṃ etamatthaṃ paṭipuccheyyāmā’ti.",
  "sn35.116:7.14": "Vibhajatāyasmā ānando”ti.",
  "sn35.116:8.1": "“Seyyathāpi, āvuso, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva, mūlaṃ atikkammeva, khandhaṃ sākhāpalāse sāraṃ pariyesitabbaṃ maññeyya;",
  "sn35.116:8.2": "evaṃ sampadamidaṃ āyasmantānaṃ satthari sammukhībhūte taṃ bhagavantaṃ atisitvā amhe etamatthaṃ paṭipucchitabbaṃ <span class=\\\"var\\\" title=\\\"maññetha (si, pts1, mr)\\\" id=\\\"note151\\\">maññatha</span>.",
  "sn35.116:8.3": "So hāvuso, bhagavā jānaṃ jānāti, passaṃ passati—",
  "sn35.116:8.4": "cakkhubhūto, ñāṇabhūto, dhammabhūto, brahmabhūto, vattā, pavattā, atthassa ninnetā, amatassa dātā, dhammassāmī, tathāgato.",
  "sn35.116:8.5": "So ceva panetassa kālo ahosi yaṃ bhagavantaṃyeva etamatthaṃ paṭipuccheyyātha.",
  "sn35.116:8.6": "Yathā vo bhagavā byākareyya tathā vo dhāreyyāthā”ti.",
  "sn35.116:9.1": "“Addhāvuso ānanda, bhagavā jānaṃ jānāti, passaṃ passati—",
  "sn35.116:9.2": "cakkhubhūto, ñāṇabhūto, dhammabhūto, brahmabhūto, vattā, pavattā, atthassa ninnetā, amatassa dātā, dhammassāmī, tathāgato.",
  "sn35.116:9.3": "So ceva panetassa kālo ahosi yaṃ bhagavantaṃyeva etamatthaṃ paṭipuccheyyāma.",
  "sn35.116:9.4": "Yathā no bhagavā byākareyya tathā naṃ dhāreyyāma.",
  "sn35.116:9.5": "Api cāyasmā ānando satthu ceva saṃvaṇṇito, sambhāvito ca viññūnaṃ sabrahmacārīnaṃ.",
  "sn35.116:9.6": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "sn35.116:9.7": "Vibhajatāyasmā ānando agaruṃ karitvā”ti.",
  "sn35.116:10.1": "“Tenahāvuso, suṇātha, sādhukaṃ manasi karotha, bhāsissāmī”ti.",
  "sn35.116:10.2": "“Evamāvuso”ti kho te bhikkhū āyasmato ānandassa paccassosuṃ.",
  "sn35.116:10.3": "Āyasmā ānando etadavoca:",
  "sn35.116:11.1": "“Yaṃ kho vo, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "sn35.116:11.2": "‘nāhaṃ, bhikkhave, gamanena lokassa antaṃ ñāteyyaṃ, daṭṭheyyaṃ, patteyyanti vadāmi.",
  "sn35.116:11.3": "Na ca panāhaṃ, bhikkhave, appatvā lokassa antaṃ dukkhassa antakiriyaṃ vadāmī’ti, imassa khvāhaṃ, āvuso, bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ ājānāmi.",
  "sn35.116:11.4": "Yena kho, āvuso, lokasmiṃ lokasaññī hoti lokamānī—",
  "sn35.116:11.5": "ayaṃ vuccati ariyassa vinaye loko.",
  "sn35.116:11.6": "Kena cāvuso, lokasmiṃ lokasaññī hoti lokamānī?",
  "sn35.116:11.7": "Cakkhunā kho, āvuso, lokasmiṃ lokasaññī hoti lokamānī.",
  "sn35.116:11.8": "Sotena kho, āvuso …",
  "sn35.116:11.9": "ghānena kho, āvuso …",
  "sn35.116:11.10": "jivhāya kho, āvuso, lokasmiṃ lokasaññī hoti lokamānī.",
  "sn35.116:11.11": "Kāyena kho, āvuso …",
  "sn35.116:11.12": "manena kho, āvuso, lokasmiṃ lokasaññī hoti lokamānī.",
  "sn35.116:11.13": "Yena kho, āvuso, lokasmiṃ lokasaññī hoti lokamānī—",
  "sn35.116:11.14": "ayaṃ vuccati ariyassa vinaye loko.",
  "sn35.116:11.15": "Yaṃ kho vo, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "sn35.116:11.16": "‘nāhaṃ, bhikkhave, gamanena lokassa antaṃ ñāteyyaṃ, daṭṭheyyaṃ, patteyyanti vadāmi.",
  "sn35.116:11.17": "Na ca panāhaṃ, bhikkhave, appatvā lokassa antaṃ dukkhassa antakiriyaṃ vadāmī’ti, imassa khvāhaṃ, āvuso, bhagavatā saṅkhittena uddesassa uddiṭṭhassa vitthārena atthaṃ avibhattassa evaṃ vitthārena atthaṃ ājānāmi.",
  "sn35.116:11.18": "Ākaṅkhamānā ca pana tumhe āyasmanto bhagavantaṃyeva upasaṅkamitvā etamatthaṃ paṭipuccheyyātha.",
  "sn35.116:11.19": "Yathā vo bhagavā byākaroti tathā naṃ dhāreyyāthā”ti.",
  "sn35.116:12.1": "“Evamāvuso”ti kho te bhikkhū āyasmato ānandassa paṭissutvā uṭṭhāyāsanā yena bhagavā tenupasaṅkamiṃsu;",
  "sn35.116:12.2": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "sn35.116:12.3": "Ekamantaṃ nisinnā kho te bhikkhū bhagavantaṃ etadavocuṃ:",
  "sn35.116:13.1": "“Yaṃ kho no, bhante, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "sn35.116:13.2": "‘nāhaṃ, bhikkhave, gamanena lokassa antaṃ ñāteyyaṃ, daṭṭheyyaṃ, patteyyanti vadāmi.",
  "sn35.116:13.3": "Na ca panāhaṃ, bhikkhave, appatvā lokassa antaṃ dukkhassa antakiriyaṃ vadāmī’ti.",
  "sn35.116:13.4": "Tesaṃ no, bhante, amhākaṃ acirapakkantassa bhagavato etadahosi:",
  "sn35.116:13.5": "‘idaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho—",
  "sn35.116:13.6": "nāhaṃ, bhikkhave, gamanena lokassa antaṃ ñāteyyaṃ, daṭṭheyyaṃ, patteyyanti vadāmi.",
  "sn35.116:13.7": "Na ca panāhaṃ, bhikkhave, appatvā lokassa antaṃ dukkhassa antakiriyaṃ vadāmīti.",
  "sn35.116:13.8": "Ko nu kho imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā’ti?",
  "sn35.116:13.9": "Tesaṃ no, bhante, amhākaṃ etadahosi:",
  "sn35.116:13.10": "‘ayaṃ kho āyasmā ānando satthu ceva saṃvaṇṇito, sambhāvito ca viññūnaṃ sabrahmacārīnaṃ.",
  "sn35.116:13.11": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "sn35.116:13.12": "Yannūna mayaṃ yenāyasmā ānando tenupasaṅkameyyāma;",
  "sn35.116:13.13": "upasaṅkamitvā āyasmantaṃ ānandaṃ etamatthaṃ paṭipuccheyyāmā’ti.",
  "sn35.116:13.14": "Atha kho mayaṃ, bhante, yenāyasmā ānando tenupasaṅkamimha;",
  "sn35.116:13.15": "upasaṅkamitvā āyasmantaṃ ānandaṃ etamatthaṃ paṭipucchimha.",
  "sn35.116:13.16": "Tesaṃ no, bhante, āyasmatā ānandena imehi ākārehi imehi padehi imehi byañjanehi attho vibhatto”ti.",
  "sn35.116:14.1": "“Paṇḍito, bhikkhave, ānando;",
  "sn35.116:14.2": "mahāpañño, bhikkhave, ānando.",
  "sn35.116:14.3": "Mañcepi tumhe, bhikkhave, etamatthaṃ paṭipuccheyyātha, ahampi taṃ evamevaṃ byākareyyaṃ yathā taṃ ānandena byākataṃ.",
  "sn35.116:14.4": "Eso cevetassa attho, evañca naṃ dhāreyyāthā”ti.",
  "sn35.116:15.1": "Tatiyaṃ."
}