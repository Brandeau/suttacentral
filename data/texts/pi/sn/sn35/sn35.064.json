{
  "_markup_path": "markup/sn/sn35/sn35.064.html",
  "_alt_strings": [
    "en/sujato/sn/sn35/sn35.064.json"
  ],
  "sn35.64:1.1": "Saṃyutta Nikāya 35",
  "sn35.64:2.1": "7. Migajālavagga",
  "sn35.64:3.1": "64. Dutiyamigajālasutta",
  "sn35.64:4.1": "Atha kho āyasmā migajālo yena bhagavā tenupasaṅkami … pe …",
  "sn35.64:4.2": "ekamantaṃ nisinno kho āyasmā migajālo bhagavantaṃ etadavoca:",
  "sn35.64:4.3": "“sādhu me, bhante, bhagavā saṅkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti.",
  "sn35.64:5.1": "“Santi kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā.",
  "sn35.64:5.2": "Tañce bhikkhu abhinandati abhivadati ajjhosāya tiṭṭhati.",
  "sn35.64:5.3": "Tassa taṃ abhinandato abhivadato ajjhosāya tiṭṭhato uppajjati nandī.",
  "sn35.64:5.4": "Nandisamudayā dukkhasamudayo, migajālāti vadāmi … pe …",
  "sn35.64:5.5": "santi ca kho, migajāla, jivhāviññeyyā rasā … pe …",
  "sn35.64:5.6": "santi ca kho, migajāla, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā.",
  "sn35.64:5.7": "Tañce bhikkhu abhinandati abhivadati ajjhosāya tiṭṭhati.",
  "sn35.64:5.8": "Tassa taṃ abhinandato abhivadato ajjhosāya tiṭṭhato uppajjati nandī.",
  "sn35.64:5.9": "Nandisamudayā dukkhasamudayo, migajālāti vadāmi.",
  "sn35.64:6.1": "Santi ca kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā.",
  "sn35.64:6.2": "Tañce bhikkhu nābhinandati nābhivadati nājjhosāya tiṭṭhati.",
  "sn35.64:6.3": "Tassa taṃ anabhinandato anabhivadato anajjhosāya tiṭṭhato nandī nirujjhati.",
  "sn35.64:6.4": "Nandinirodhā dukkhanirodho, migajālāti vadāmi … pe …",
  "sn35.64:6.5": "santi ca kho, migajāla, jivhāviññeyyā rasā iṭṭhā kantā … pe …",
  "sn35.64:6.6": "santi ca kho, migajāla, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā.",
  "sn35.64:6.7": "Tañce bhikkhu nābhinandati nābhivadati nājjhosāya tiṭṭhati.",
  "sn35.64:6.8": "Tassa taṃ anabhinandato anabhivadato anajjhosāya tiṭṭhato nandī nirujjhati.",
  "sn35.64:6.9": "Nandinirodhā dukkhanirodho, migajālāti vadāmī”ti.",
  "sn35.64:7.1": "Atha kho āyasmā migajālo bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.",
  "sn35.64:7.2": "Atha kho āyasmā migajālo eko vūpakaṭṭho appamatto ātāpī pahitatto viharato nacirasseva—",
  "sn35.64:7.3": "yassatthāya kulaputtā sammadeva agārasmā anagāriyaṃ pabbajanti, tadanuttaraṃ—",
  "sn35.64:7.4": "brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi.",
  "sn35.64:7.5": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi.",
  "sn35.64:7.6": "Aññataro ca panāyasmā migajālo arahataṃ ahosīti.",
  "sn35.64:8.1": "Dutiyaṃ."
}