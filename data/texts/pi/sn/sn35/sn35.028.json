{
  "_markup_path": "markup/sn/sn35/sn35.028.html",
  "_alt_strings": [
    "en/sujato/sn/sn35/sn35.028.json"
  ],
  "sn35.28:1.1": "Saṃyutta Nikāya 35",
  "sn35.28:2.1": "3. Sabbavagga",
  "sn35.28:3.1": "<span class=\\\"var\\\" title=\\\"ādittapariyāyasuttaṃ (bj)\\\" id=\\\"note36\\\">28. Ādittasutta</span>",
  "sn35.28:4.1": "Ekaṃ samayaṃ bhagavā gayāyaṃ viharati gayāsīse saddhiṃ bhikkhusahassena.",
  "sn35.28:4.2": "Tatra kho bhagavā bhikkhū āmantesi:",
  "sn35.28:4.3": "“<span class=\\\"cross\\\" title=\\\"^pi-tv-kd1#197 [Mahākhandhaka/ Uruvelapāṭihāriyakathā] | ^sn22.61#1 [61. Ādittasutta]\\\" id=\\\"note37\\\">*</span> sabbaṃ, bhikkhave, ādittaṃ.",
  "sn35.28:4.4": "Kiñca, bhikkhave, sabbaṃ ādittaṃ?",
  "sn35.28:4.5": "<span class=\\\"var\\\" title=\\\"cakkhuṃ (bj, s1-3, km, pts1)\\\" id=\\\"note38\\\">Cakkhu</span>, bhikkhave, ādittaṃ, rūpā ādittā, cakkhuviññāṇaṃ ādittaṃ, cakkhusamphasso āditto.",
  "sn35.28:4.6": "Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi ādittaṃ.",
  "sn35.28:4.7": "Kena ādittaṃ?",
  "sn35.28:4.8": "‘Rāgagginā, dosagginā, mohagginā ādittaṃ, jātiyā jarāya maraṇena sokehi paridevehi dukkhehi domanassehi upāyāsehi ādittan’ti vadāmi … pe …",
  "sn35.28:4.9": "jivhā ādittā, rasā ādittā, jivhāviññāṇaṃ ādittaṃ, jivhāsamphasso āditto.",
  "sn35.28:4.10": "Yampidaṃ jivhāsamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi ādittaṃ.",
  "sn35.28:4.11": "Kena ādittaṃ?",
  "sn35.28:4.12": "‘Rāgagginā, dosagginā, mohagginā ādittaṃ, jātiyā jarāya maraṇena sokehi paridevehi dukkhehi domanassehi upāyāsehi ādittan’ti vadāmi … pe …",
  "sn35.28:4.13": "mano āditto, dhammā ādittā, manoviññāṇaṃ ādittaṃ, manosamphasso āditto.",
  "sn35.28:4.14": "Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi ādittaṃ.",
  "sn35.28:4.15": "Kena ādittaṃ?",
  "sn35.28:4.16": "‘Rāgagginā, dosagginā, mohagginā ādittaṃ, jātiyā jarāya maraṇena sokehi paridevehi dukkhehi domanassehi upāyāsehi ādittan’ti vadāmi.",
  "sn35.28:4.17": "Evaṃ passaṃ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati, yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati … pe …",
  "sn35.28:4.18": "yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati.",
  "sn35.28:4.19": "Nibbindaṃ virajjati;",
  "sn35.28:4.20": "virāgā vimuccati;",
  "sn35.28:4.21": "vimuttasmiṃ vimuttamiti ñāṇaṃ hoti.",
  "sn35.28:4.22": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.",
  "sn35.28:5.1": "Idamavoca bhagavā.",
  "sn35.28:5.2": "Attamanā te bhikkhū bhagavato bhāsitaṃ abhinanduṃ.",
  "sn35.28:5.3": "Imasmiñca pana veyyākaraṇasmiṃ bhaññamāne tassa bhikkhusahassassa anupādāya āsavehi cittāni vimucciṃsūti.",
  "sn35.28:6.1": "Chaṭṭhaṃ."
}