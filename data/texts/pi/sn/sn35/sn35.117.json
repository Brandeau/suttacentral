{
  "_markup_path": "markup/sn/sn35/sn35.117.html",
  "_alt_strings": [
    "en/sujato/sn/sn35/sn35.117.json"
  ],
  "sn35.117:1.1": "Saṃyutta Nikāya 35",
  "sn35.117:2.1": "12. Lokakāmaguṇavagga",
  "sn35.117:3.1": "<span class=\\\"var\\\" title=\\\"lokakāmaguṇa 2 (pts1)\\\" id=\\\"note152\\\">117. Kāmaguṇasutta</span>",
  "sn35.117:4.1": "“Pubbeva me, bhikkhave, sambodhā anabhisambuddhassa bodhisattasseva sato etadahosi:",
  "sn35.117:4.2": "‘yeme pañca kāmaguṇā cetaso samphuṭṭhapubbā atītā niruddhā vipariṇatā, tatra me cittaṃ bahulaṃ gacchamānaṃ gaccheyya paccuppannesu vā appaṃ vā anāgatesu’.",
  "sn35.117:4.3": "Tassa mayhaṃ, bhikkhave, etadahosi:",
  "sn35.117:4.4": "‘yeme pañca kāmaguṇā cetaso samphuṭṭhapubbā atītā niruddhā vipariṇatā, tatra me attarūpena appamādo sati cetaso ārakkho karaṇīyo’.",
  "sn35.117:4.5": "Tasmātiha, bhikkhave, tumhākampi ye te pañca kāmaguṇā cetaso samphuṭṭhapubbā atītā niruddhā vipariṇatā, tatra vo cittaṃ bahulaṃ gacchamānaṃ gaccheyya paccuppannesu vā appaṃ vā anāgatesu.",
  "sn35.117:4.6": "Tasmātiha, bhikkhave, tumhākampi ye te pañca kāmaguṇā cetaso samphuṭṭhapubbā atītā niruddhā vipariṇatā, tatra vo attarūpehi appamādo sati cetaso ārakkho karaṇīyo.",
  "sn35.117:4.7": "Tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe … pe …",
  "sn35.117:4.8": "yattha jivhā ca nirujjhati, rasasaññā ca nirujjhati, se āyatane veditabbe … pe …",
  "sn35.117:4.9": "yattha mano ca nirujjhati, dhammasaññā ca nirujjhati, se āyatane veditabbe”ti.",
  "sn35.117:4.10": "Idaṃ vatvā bhagavā uṭṭhāyāsanā vihāraṃ pāvisi.",
  "sn35.117:5.1": "Atha kho tesaṃ bhikkhūnaṃ acirapakkantassa bhagavato etadahosi:",
  "sn35.117:5.2": "“idaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "sn35.117:5.3": "‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe … pe …",
  "sn35.117:5.4": "yattha jivhā ca nirujjhati, rasasaññā ca nirujjhati, se āyatane veditabbe … pe …",
  "sn35.117:5.5": "yattha mano ca nirujjhati, dhammasaññā ca nirujjhati, se āyatane veditabbe’ti.",
  "sn35.117:5.6": "Ko nu kho imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā”ti?",
  "sn35.117:6.1": "Atha kho tesaṃ bhikkhūnaṃ etadahosi:",
  "sn35.117:6.2": "“ayaṃ kho āyasmā ānando satthu ceva saṃvaṇṇito, sambhāvito ca viññūnaṃ sabrahmacārīnaṃ.",
  "sn35.117:6.3": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "sn35.117:6.4": "Yannūna mayaṃ yenāyasmā ānando tenupasaṅkameyyāma;",
  "sn35.117:6.5": "upasaṅkamitvā āyasmantaṃ ānandaṃ etamatthaṃ paṭipuccheyyāmā”ti.",
  "sn35.117:7.1": "Atha kho te bhikkhū yenāyasmā ānando tenupasaṅkamiṃsu;",
  "sn35.117:7.2": "upasaṅkamitvā āyasmatā ānandena saddhiṃ sammodiṃsu.",
  "sn35.117:7.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.",
  "sn35.117:7.4": "Ekamantaṃ nisinnā kho te bhikkhū āyasmantaṃ ānandaṃ etadavocuṃ:",
  "sn35.117:8.1": "“Idaṃ kho no, āvuso ānanda, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "sn35.117:8.2": "‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe … pe …",
  "sn35.117:8.3": "yattha jivhā ca nirujjhati, rasasaññā ca nirujjhati, se āyatane veditabbe … pe …",
  "sn35.117:8.4": "yattha mano ca nirujjhati, dhammasaññā ca nirujjhati, se āyatane veditabbe’ti.",
  "sn35.117:8.5": "Tesaṃ no, āvuso, amhākaṃ acirapakkantassa bhagavato etadahosi:",
  "sn35.117:8.6": "‘idaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "sn35.117:8.7": "“tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe … pe …",
  "sn35.117:8.8": "yattha jivhā ca nirujjhati, rasasaññā ca nirujjhati se āyatane veditabbe … pe …",
  "sn35.117:8.9": "yattha mano ca nirujjhati, dhammasaññā ca nirujjhati, se āyatane veditabbe”ti.",
  "sn35.117:8.10": "Ko nu kho imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā’ti?",
  "sn35.117:8.11": "Tesaṃ no, āvuso, amhākaṃ etadahosi:",
  "sn35.117:8.12": "‘ayaṃ kho āyasmā ānando satthu ceva saṃvaṇṇito, sambhāvito ca viññūnaṃ sabrahmacārīnaṃ.",
  "sn35.117:8.13": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "sn35.117:8.14": "Yannūna mayaṃ yenāyasmā ānando tenupasaṅkameyyāma;",
  "sn35.117:8.15": "upasaṅkamitvā āyasmantaṃ ānandaṃ etamatthaṃ paṭipuccheyyāmā’ti.",
  "sn35.117:8.16": "Vibhajatāyasmā ānando”ti.",
  "sn35.117:9.1": "“Seyyathāpi, āvuso, puriso sāratthiko sāragavesī sārapariyesanaṃ caramāno mahato rukkhassa … pe …",
  "sn35.117:9.2": "vibhajatāyasmā ānando agaruṃ karitvā”ti.",
  "sn35.117:10.1": "“Tenahāvuso, suṇātha, sādhukaṃ manasi karotha, bhāsissāmī”ti.",
  "sn35.117:10.2": "“Evamāvuso”ti kho te bhikkhū āyasmato ānandassa paccassosuṃ.",
  "sn35.117:10.3": "Āyasmā ānando etadavoca:",
  "sn35.117:11.1": "“Yaṃ kho vo, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "sn35.117:11.2": "‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe … pe …",
  "sn35.117:11.3": "yattha mano ca nirujjhati, dhammasaññā ca nirujjhati, se āyatane veditabbe’ti.",
  "sn35.117:11.4": "Imassa khvāhaṃ, āvuso, bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ ājānāmi.",
  "sn35.117:11.5": "Saḷāyatananirodhaṃ no etaṃ, āvuso, bhagavatā sandhāya bhāsitaṃ:",
  "sn35.117:11.6": "‘tasmātiha, bhikkhave, se āyatane veditabbe, yattha cakkhu ca nirujjhati, rūpasaññā ca nirujjhati, se āyatane veditabbe … pe …",
  "sn35.117:11.7": "yattha mano ca nirujjhati, dhammasaññā ca nirujjhati, se āyatane veditabbe’ti.",
  "sn35.117:11.8": "Ayaṃ kho, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "sn35.117:11.9": "‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe … pe …",
  "sn35.117:11.10": "yattha mano ca nirujjhati, dhammasaññā ca nirujjhati, se āyatane veditabbe’ti.",
  "sn35.117:11.11": "Imassa khvāhaṃ, āvuso, bhagavatā saṅkhittena uddesassa uddiṭṭhassa vitthārena atthaṃ avibhattassa evaṃ vitthārena atthaṃ ājānāmi.",
  "sn35.117:11.12": "Ākaṅkhamānā ca pana tumhe āyasmanto bhagavantaṃyeva upasaṅkamatha;",
  "sn35.117:11.13": "upasaṅkamitvā etamatthaṃ puccheyyātha.",
  "sn35.117:11.14": "Yathā vo bhagavā byākaroti tathā naṃ dhāreyyāthā”ti.",
  "sn35.117:12.1": "“Evamāvuso”ti kho te bhikkhū āyasmato ānandassa paṭissutvā uṭṭhāyāsanā yena bhagavā tenupasaṅkamiṃsu;",
  "sn35.117:12.2": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "sn35.117:12.3": "Ekamantaṃ nisinnā kho te bhikkhū bhagavantaṃ etadavocuṃ:",
  "sn35.117:13.1": "“Yaṃ kho no, bhante, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "sn35.117:13.2": "‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe … pe …",
  "sn35.117:13.3": "yattha jivhā ca nirujjhati, rasasaññā ca nirujjhati, se āyatane veditabbe … pe …",
  "sn35.117:13.4": "yattha mano ca nirujjhati, dhammasaññā ca nirujjhati, se āyatane veditabbe’ti, tesaṃ no, bhante, amhākaṃ acirapakkantassa bhagavato etadahosi:",
  "sn35.117:13.5": "‘idaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "sn35.117:13.6": "“tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe … pe …",
  "sn35.117:13.7": "yattha mano ca nirujjhati, dhammasaññā ca nirujjhati, se āyatane veditabbe”ti.",
  "sn35.117:13.8": "Ko nu kho imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā’ti?",
  "sn35.117:13.9": "Tesaṃ no, bhante, amhākaṃ etadahosi:",
  "sn35.117:13.10": "‘ayaṃ kho āyasmā ānando satthu ceva saṃvaṇṇito, sambhāvito ca viññūnaṃ sabrahmacārīnaṃ.",
  "sn35.117:13.11": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "sn35.117:13.12": "Yannūna mayaṃ yenāyasmā ānando tenupasaṅkameyyāma;",
  "sn35.117:13.13": "upasaṅkamitvā āyasmantaṃ ānandaṃ etamatthaṃ paṭipuccheyyāmā’ti.",
  "sn35.117:13.14": "Atha kho mayaṃ, bhante, yenāyasmā ānando tenupasaṅkamimha;",
  "sn35.117:13.15": "upasaṅkamitvā āyasmantaṃ ānandaṃ etamatthaṃ paṭipucchimha.",
  "sn35.117:13.16": "Tesaṃ no, bhante, āyasmatā ānandena imehi ākārehi, imehi padehi, imehi byañjanehi attho vibhatto”ti.",
  "sn35.117:14.1": "“Paṇḍito, bhikkhave, ānando;",
  "sn35.117:14.2": "mahāpañño, bhikkhave, ānando.",
  "sn35.117:14.3": "Mañcepi tumhe, bhikkhave, etamatthaṃ paṭipuccheyyātha, ahampi taṃ evamevaṃ byākareyyaṃ yathā taṃ ānandena byākataṃ.",
  "sn35.117:14.4": "Eso cevetassa attho.",
  "sn35.117:14.5": "Evañca naṃ dhāreyyāthā”ti.",
  "sn35.117:15.1": "Catutthaṃ."
}