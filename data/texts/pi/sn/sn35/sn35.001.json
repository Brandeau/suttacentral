{
  "_markup_path": "markup/sn/sn35/sn35.001.html",
  "_alt_strings": [
    "en/sujato/sn/sn35/sn35.001.json"
  ],
  "sn35.1:1.1": "Saṃyutta Nikāya 35",
  "sn35.1:2.1": "1. Aniccavagga",
  "sn35.1:3.1": "<span class=\\\"var\\\" title=\\\"aniccaṃ 1; ajjhattaṃ (pts1)\\\" id=\\\"note1\\\">1. Ajjhattāniccasutta</span>",
  "sn35.1:4.1": "Evaṃ me sutaṃ.",
  "sn35.1:4.2": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "sn35.1:4.3": "Tatra kho bhagavā bhikkhū āmantesi:",
  "sn35.1:4.4": "“bhikkhavo”ti.",
  "sn35.1:4.5": "“Bhadante”ti te bhikkhū bhagavato paccassosuṃ.",
  "sn35.1:4.6": "Bhagavā etadavoca:",
  "sn35.1:5.1": "“Cakkhuṃ, bhikkhave, aniccaṃ.",
  "sn35.1:5.2": "Yadaniccaṃ taṃ dukkhaṃ;",
  "sn35.1:5.3": "yaṃ dukkhaṃ tadanattā.",
  "sn35.1:5.4": "Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.",
  "sn35.1:5.5": "Sotaṃ aniccaṃ.",
  "sn35.1:5.6": "Yadaniccaṃ … pe …",
  "sn35.1:5.7": "ghānaṃ aniccaṃ.",
  "sn35.1:5.8": "Yadaniccaṃ … pe …",
  "sn35.1:5.9": "jivhā aniccā.",
  "sn35.1:5.10": "Yadaniccaṃ taṃ dukkhaṃ;",
  "sn35.1:5.11": "yaṃ dukkhaṃ tadanattā.",
  "sn35.1:5.12": "Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.",
  "sn35.1:5.13": "Kāyo anicco.",
  "sn35.1:5.14": "Yadaniccaṃ … pe …",
  "sn35.1:5.15": "mano anicco.",
  "sn35.1:5.16": "Yadaniccaṃ taṃ dukkhaṃ;",
  "sn35.1:5.17": "yaṃ dukkhaṃ tadanattā.",
  "sn35.1:5.18": "Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.",
  "sn35.1:5.19": "Evaṃ passaṃ, bhikkhave, sutavā ariyasāvako cakkhusmimpi nibbindati, sotasmimpi nibbindati, ghānasmimpi nibbindati, jivhāyapi nibbindati, kāyasmimpi nibbindati, manasmimpi nibbindati.",
  "sn35.1:5.20": "Nibbindaṃ virajjati;",
  "sn35.1:5.21": "virāgā vimuccati;",
  "sn35.1:5.22": "vimuttasmiṃ vimuttamiti ñāṇaṃ hoti.",
  "sn35.1:5.23": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.",
  "sn35.1:6.1": "Paṭhamaṃ."
}