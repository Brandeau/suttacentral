{
  "_markup_path": "markup/sn/sn35/sn35.124.html",
  "_alt_strings": [
    "en/sujato/sn/sn35/sn35.124.json"
  ],
  "sn35.124:1.1": "Saṃyutta Nikāya 35",
  "sn35.124:2.1": "13. Gahapativagga",
  "sn35.124:3.1": "<span class=\\\"var\\\" title=\\\"vesālisuttaṃ (bj) | vesāli (pts1)\\\" id=\\\"note163\\\">124. Vesālīsutta</span>",
  "sn35.124:4.1": "Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ.",
  "sn35.124:4.2": "Atha kho uggo gahapati vesāliko yena bhagavā tenupasaṅkami;",
  "sn35.124:4.3": "upasaṅkamitvā ekamantaṃ nisīdi.",
  "sn35.124:4.4": "Ekamantaṃ nisinno kho uggo gahapati vesāliko bhagavantaṃ etadavoca:",
  "sn35.124:4.5": "“ko nu kho, bhante, hetu, ko paccayo yena midhekacce sattā diṭṭheva dhamme no parinibbāyanti?",
  "sn35.124:4.6": "Ko pana, bhante, hetu, ko paccayo yena midhekacce sattā diṭṭheva dhamme parinibbāyantī”ti?",
  "sn35.124:5.1": "“Santi kho, gahapati, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā.",
  "sn35.124:5.2": "Tañce bhikkhu abhinandati abhivadati ajjhosāya tiṭṭhati.",
  "sn35.124:5.3": "Tassa taṃ abhinandato abhivadato ajjhosāya tiṭṭhato tannissitaṃ viññāṇaṃ hoti tadupādānaṃ.",
  "sn35.124:5.4": "Saupādāno, gahapati, bhikkhu no parinibbāyati … pe …",
  "sn35.124:5.5": "santi kho, gahapati, jivhāviññeyyā rasā … pe …",
  "sn35.124:5.6": "santi kho, gahapati, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā.",
  "sn35.124:5.7": "Tañce bhikkhu abhinandati abhivadati ajjhosāya tiṭṭhati.",
  "sn35.124:5.8": "Tassa taṃ abhinandato abhivadato ajjhosāya tiṭṭhato tannissitaṃ viññāṇaṃ hoti tadupādānaṃ.",
  "sn35.124:5.9": "Saupādāno, gahapati, bhikkhu no parinibbāyati.",
  "sn35.124:5.10": "Ayaṃ kho, gahapati, hetu, ayaṃ paccayo yena midhekacce sattā diṭṭheva dhamme no parinibbāyanti.",
  "sn35.124:6.1": "Santi ca kho, gahapati, cakkhuviññeyyā rūpā, iṭṭhā kantā manāpā piyarūpā kāmūpasaṃhitā rajanīyā.",
  "sn35.124:6.2": "Tañce bhikkhu nābhinandati nābhivadati nājjhosāya tiṭṭhati.",
  "sn35.124:6.3": "Tassa taṃ anabhinandato anabhivadato anajjhosāya tiṭṭhato na tannissitaṃ viññāṇaṃ hoti, na tadupādānaṃ.",
  "sn35.124:6.4": "Anupādāno, gahapati, bhikkhu parinibbāyati … pe …",
  "sn35.124:6.5": "santi kho, gahapati, jivhāviññeyyā rasā … pe …",
  "sn35.124:6.6": "santi kho, gahapati, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā.",
  "sn35.124:6.7": "Tañce bhikkhu nābhinandati nābhivadati nājjhosāya tiṭṭhati, tassa taṃ anabhinandato anabhivadato anajjhosāya tiṭṭhato.",
  "sn35.124:6.8": "Na tannissitaṃ viññāṇaṃ hoti, na tadupādānaṃ.",
  "sn35.124:6.9": "Anupādāno, gahapati, bhikkhu parinibbāyati.",
  "sn35.124:6.10": "Ayaṃ kho, gahapati, hetu ayaṃ paccayo yena midhekacce sattā diṭṭheva dhamme parinibbāyantī”ti.",
  "sn35.124:7.1": "Paṭhamaṃ."
}