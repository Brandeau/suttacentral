{
  "_markup_path": "markup/sn/sn35/sn35.134.html",
  "_alt_strings": [
    "en/sujato/sn/sn35/sn35.134.json"
  ],
  "sn35.134:1.1": "Saṃyutta Nikāya 35",
  "sn35.134:2.1": "14. Devadahavagga",
  "sn35.134:3.1": "<span class=\\\"var\\\" title=\\\"devadahakhaṇo (pts1)\\\" id=\\\"note195\\\">134. Devadahasutta</span>",
  "sn35.134:4.1": "Ekaṃ samayaṃ bhagavā sakkesu viharati devadahaṃ nāma sakyānaṃ nigamo.",
  "sn35.134:4.2": "Tatra kho bhagavā bhikkhū āmantesi:",
  "sn35.134:4.3": "“nāhaṃ, bhikkhave, sabbesaṃyeva bhikkhūnaṃ chasu phassāyatanesu appamādena karaṇīyanti vadāmi, na ca panāhaṃ, bhikkhave, sabbesaṃyeva bhikkhūnaṃ chasu phassāyatanesu nāppamādena karaṇīyanti vadāmi.",
  "sn35.134:4.4": "Ye te, bhikkhave, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā, tesāhaṃ, bhikkhave, bhikkhūnaṃ chasu phassāyatanesu nāppamādena karaṇīyanti vadāmi.",
  "sn35.134:4.5": "Taṃ kissa hetu?",
  "sn35.134:4.6": "Kataṃ tesaṃ appamādena, abhabbā te pamajjituṃ.",
  "sn35.134:4.7": "Ye ca kho te, bhikkhave, bhikkhū <span class=\\\"var\\\" title=\\\"sekhā (bj, s1-3, km, pts1, mr)\\\" id=\\\"note196\\\">sekkhā</span> appattamānasā anuttaraṃ yogakkhemaṃ patthayamānā viharanti, tesāhaṃ, bhikkhave, bhikkhūnaṃ chasu phassāyatanesu appamādena karaṇīyanti vadāmi.",
  "sn35.134:4.8": "Taṃ kissa hetu?",
  "sn35.134:4.9": "Santi, bhikkhave, cakkhuviññeyyā rūpā manoramāpi, amanoramāpi.",
  "sn35.134:4.10": "Tyāssa phussa phussa cittaṃ na pariyādāya tiṭṭhanti.",
  "sn35.134:4.11": "Cetaso apariyādānā āraddhaṃ hoti vīriyaṃ asallīnaṃ, upaṭṭhitā sati <span class=\\\"var\\\" title=\\\"apammuṭṭhā (bj) | appamuṭṭhā (si, s1-3, km)\\\" id=\\\"note197\\\">asammuṭṭhā</span>, passaddho kāyo asāraddho, samāhitaṃ cittaṃ ekaggaṃ.",
  "sn35.134:4.12": "Imaṃ khvāhaṃ, bhikkhave, appamādaphalaṃ sampassamāno tesaṃ bhikkhūnaṃ chasu phassāyatanesu appamādena karaṇīyanti vadāmi … pe …",
  "sn35.134:4.13": "santi, bhikkhave, manoviññeyyā dhammā manoramāpi amanoramāpi.",
  "sn35.134:4.14": "Tyāssa phussa phussa cittaṃ na pariyādāya tiṭṭhanti.",
  "sn35.134:4.15": "Cetaso apariyādānā āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ.",
  "sn35.134:4.16": "Imaṃ khvāhaṃ, bhikkhave, appamādaphalaṃ sampassamāno tesaṃ bhikkhūnaṃ <span class=\\\"var\\\" title=\\\"chassu (bj)\\\" id=\\\"note198\\\">chasu</span> phassāyatanesu appamādena karaṇīyanti vadāmī”ti.",
  "sn35.134:5.1": "Paṭhamaṃ."
}