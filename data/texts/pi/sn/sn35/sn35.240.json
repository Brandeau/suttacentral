{
  "_markup_path": "markup/sn/sn35/sn35.240.html",
  "_alt_strings": [
    "en/sujato/sn/sn35/sn35.240.json"
  ],
  "sn35.240:1.1": "Saṃyutta Nikāya 35",
  "sn35.240:2.1": "19. Āsīvisavagga",
  "sn35.240:3.1": "240. Kummopamasutta",
  "sn35.240:4.1": "“Bhūtapubbaṃ, bhikkhave, kummo kacchapo sāyanhasamayaṃ anunadītīre gocarapasuto ahosi.",
  "sn35.240:4.2": "<span class=\\\"var\\\" title=\\\"sigālopi (bj, s1-3, km)\\\" id=\\\"note291\\\">Siṅgālopi</span> kho, bhikkhave, sāyanhasamayaṃ anunadītīre gocarapasuto ahosi.",
  "sn35.240:4.3": "Addasā kho, bhikkhave, kummo kacchapo siṅgālaṃ dūratova gocarapasutaṃ.",
  "sn35.240:4.4": "Disvāna soṇḍipañcamāni aṅgāni sake kapāle samodahitvā appossukko tuṇhībhūto saṅkasāyati.",
  "sn35.240:4.5": "Siṅgālopi kho, bhikkhave, addasa kummaṃ kacchapaṃ dūratova gocarapasutaṃ.",
  "sn35.240:4.6": "Disvāna yena kummo kacchapo tenupasaṅkami;",
  "sn35.240:4.7": "upasaṅkamitvā kummaṃ kacchapaṃ paccupaṭṭhito ahosi:",
  "sn35.240:4.8": "‘yadāyaṃ kummo kacchapo soṇḍipañcamānaṃ aṅgānaṃ aññataraṃ vā aññataraṃ vā aṅgaṃ abhininnāmessati, tattheva naṃ gahetvā uddālitvā khādissāmī’ti.",
  "sn35.240:4.9": "Yadā kho, bhikkhave, kummo kacchapo soṇḍipañcamānaṃ aṅgānaṃ aññataraṃ vā aññataraṃ vā aṅgaṃ na abhininnāmi, atha siṅgālo kummamhā nibbijja pakkāmi, otāraṃ alabhamāno.",
  "sn35.240:5.1": "Evameva kho, bhikkhave, tumhepi māro pāpimā satataṃ samitaṃ paccupaṭṭhito:",
  "sn35.240:5.2": "‘appeva nāmāhaṃ imesaṃ cakkhuto vā otāraṃ labheyyaṃ … pe …",
  "sn35.240:5.3": "jivhāto vā otāraṃ labheyyaṃ … pe …",
  "sn35.240:5.4": "manato vā otāraṃ labheyyan’ti.",
  "sn35.240:5.5": "Tasmātiha, bhikkhave, indriyesu guttadvārā viharatha.",
  "sn35.240:5.6": "Cakkhunā rūpaṃ disvā mā nimittaggāhino ahuvattha, mā anubyañjanaggāhino.",
  "sn35.240:5.7": "Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjatha, rakkhatha cakkhundriyaṃ, cakkhundriye saṃvaraṃ āpajjatha.",
  "sn35.240:5.8": "Sotena saddaṃ sutvā …",
  "sn35.240:5.9": "ghānena gandhaṃ ghāyitvā …",
  "sn35.240:5.10": "jivhāya rasaṃ sāyitvā …",
  "sn35.240:5.11": "kāyena phoṭṭhabbaṃ phusitvā …",
  "sn35.240:5.12": "manasā dhammaṃ viññāya mā nimittaggāhino ahuvattha, mā anubyañjanaggāhino.",
  "sn35.240:5.13": "Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjatha, rakkhatha manindriyaṃ, manindriye saṃvaraṃ āpajjatha.",
  "sn35.240:5.14": "Yato tumhe, bhikkhave, indriyesu guttadvārā viharissatha, atha tumhehipi māro pāpimā nibbijja pakkamissati, otāraṃ alabhamāno—",
  "sn35.240:5.15": "kummamhāva siṅgāloti.",
  "sn35.240:6.1": "<span class=\\\"cross\\\" title=\\\"^sn1.17#1 [17. Dukkarasutta] | ^mi7.2.5#1 [Kummaṅgapañha]\\\" id=\\\"note292\\\">*</span> <a class=\\\"sc\\\" id=\\\"3\\\"></a><a class=\\\"pts\\\" id=\\\"pts4.179\\\"></a>Kummova aṅgāni sake kapāle,",
  "sn35.240:6.2": "Samodahaṃ bhikkhu manovitakke;",
  "sn35.240:6.3": "Anissito aññamaheṭhayāno,",
  "sn35.240:6.4": "Parinibbuto nūpavadeyya kañcī”ti.",
  "sn35.240:7.1": "Tatiyaṃ."
}