{
  "_markup_path": "markup/sn/sn35/sn35.118.html",
  "_alt_strings": [
    "en/sujato/sn/sn35/sn35.118.json"
  ],
  "sn35.118:1.1": "Saṃyutta Nikāya 35",
  "sn35.118:2.1": "12. Lokakāmaguṇavagga",
  "sn35.118:3.1": "<span class=\\\"var\\\" title=\\\"sakka (pts1)\\\" id=\\\"note153\\\">118. Sakkapañhasutta</span>",
  "sn35.118:4.1": "Ekaṃ samayaṃ bhagavā rājagahe viharati gijjhakūṭe pabbate.",
  "sn35.118:4.2": "Atha kho sakko devānamindo yena bhagavā tenupasaṅkami;",
  "sn35.118:4.3": "upasaṅkamitvā bhagavantaṃ abhivādetvā ekamantaṃ aṭṭhāsi.",
  "sn35.118:4.4": "Ekamantaṃ ṭhito kho sakko devānamindo bhagavantaṃ etadavoca:",
  "sn35.118:4.5": "“ko nu kho, bhante, hetu, ko paccayo yena midhekacce sattā diṭṭheva dhamme no parinibbāyanti?",
  "sn35.118:4.6": "Ko pana, bhante, hetu, ko paccayo yena midhekacce sattā diṭṭheva dhamme parinibbāyantī”ti?",
  "sn35.118:5.1": "“Santi kho, devānaminda, cakkhuviññeyyā rūpā, iṭṭhā kantā manāpā piyarūpā kāmūpasaṃhitā rajanīyā.",
  "sn35.118:5.2": "Tañce bhikkhu abhinandati abhivadati ajjhosāya tiṭṭhati.",
  "sn35.118:5.3": "Tassa taṃ abhinandato abhivadato ajjhosāya tiṭṭhato tannissitaṃ viññāṇaṃ hoti tadupādānaṃ.",
  "sn35.118:5.4": "Saupādāno, devānaminda, bhikkhu no parinibbāyati … pe ….",
  "sn35.118:6.1": "Santi kho, devānaminda, jivhāviññeyyā rasā … pe …",
  "sn35.118:6.2": "santi kho, devānaminda, manoviññeyyā dhammā, iṭṭhā kantā manāpā piyarūpā kāmūpasaṃhitā rajanīyā.",
  "sn35.118:6.3": "Tañce bhikkhu abhinandati abhivadati ajjhosāya tiṭṭhati.",
  "sn35.118:6.4": "Tassa taṃ abhinandato abhivadato ajjhosāya tiṭṭhato tannissitaṃ viññāṇaṃ hoti tadupādānaṃ.",
  "sn35.118:6.5": "Saupādāno, devānaminda, bhikkhu no parinibbāyati.",
  "sn35.118:6.6": "Ayaṃ kho, devānaminda, hetu, ayaṃ paccayo yena midhekacce sattā diṭṭheva dhamme no parinibbāyanti.",
  "sn35.118:7.1": "Santi ca kho, devānaminda, cakkhuviññeyyā rūpā, iṭṭhā kantā manāpā piyarūpā kāmūpasaṃhitā rajanīyā.",
  "sn35.118:7.2": "Tañce bhikkhu nābhinandati nābhivadati nājjhosāya tiṭṭhati.",
  "sn35.118:7.3": "Tassa taṃ anabhinandato anabhivadato anajjhosāya tiṭṭhato na tannissitaṃ viññāṇaṃ hoti, na tadupādānaṃ.",
  "sn35.118:7.4": "Anupādāno, devānaminda, bhikkhu parinibbāyati … pe ….",
  "sn35.118:8.1": "Santi kho, devānaminda, jivhāviññeyyā rasā … pe …",
  "sn35.118:8.2": "santi kho, devānaminda, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā.",
  "sn35.118:8.3": "Tañce bhikkhu nābhinandati nābhivadati nājjhosāya tiṭṭhati.",
  "sn35.118:8.4": "Tassa taṃ anabhinandato anabhivadato anajjhosāya tiṭṭhato na tannissitaṃ viññāṇaṃ hoti na tadupādānaṃ.",
  "sn35.118:8.5": "Anupādāno, devānaminda, bhikkhu parinibbāyati.",
  "sn35.118:8.6": "Ayaṃ kho, devānaminda, hetu, ayaṃ paccayo yena midhekacce sattā diṭṭheva dhamme parinibbāyantī”ti.",
  "sn35.118:9.1": "Pañcamaṃ."
}