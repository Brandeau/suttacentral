{
  "_markup_path": "markup/mn/mn42.html",
  "_alt_strings": [
    "en/sujato/mn/mn42.json"
  ],
  "mn42:1.1": "Majjhima Nikāya 42",
  "mn42:2.1": "Verañjakasutta",
  "mn42:3.1": "<span class=\"evam\">Evaṃ me sutaṃ—​</span>",
  "mn42:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn42:3.3": "Tena kho pana samayena verañjakā brāhmaṇagahapatikā sāvatthiyaṃ paṭivasanti kenacideva karaṇīyena.",
  "mn42:3.4": "Assosuṃ kho verañjakā brāhmaṇagahapatikā:",
  "mn42:3.5": "“samaṇo khalu, bho, gotamo sakyaputto sakyakulā pabbajito sāvatthiyaṃ viharati jetavane anāthapiṇḍikassa ārāme.",
  "mn42:3.6": "Taṃ kho pana bhavantaṃ gotamaṃ evaṃ kalyāṇo kittisaddo abbhuggato:",
  "mn42:3.7": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’.",
  "mn42:3.8": "So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti.",
  "mn42:3.9": "So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ;",
  "mn42:3.10": "kevalaparipuṇṇaṃ parisuddhaṃ brahmacariyaṃ pakāseti.",
  "mn42:3.11": "Sādhu kho pana tathārūpānaṃ arahataṃ dassanaṃ hotī”ti.",
  "mn42:4.1": "Atha kho verañjakā brāhmaṇagahapatikā yena bhagavā tenupasaṅkamiṃsu;",
  "mn42:4.2": "upasaṅkamitvā appekacce bhagavantaṃ abhivādetvā ekamantaṃ nisīdiṃsu;",
  "mn42:4.3": "appekacce bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu;",
  "mn42:4.4": "appekacce yena bhagavā tenañjaliṃ paṇāmetvā ekamantaṃ nisīdiṃsu;",
  "mn42:4.5": "appekacce bhagavato santike nāmagottaṃ sāvetvā ekamantaṃ nisīdiṃsu;",
  "mn42:4.6": "appekacce tuṇhībhūtā ekamantaṃ nisīdiṃsu.",
  "mn42:4.7": "Ekamantaṃ nisinnā kho verañjakā brāhmaṇagahapatikā bhagavantaṃ etadavocuṃ:",
  "mn42:4.8": "“ko nu kho, bho gotama, hetu, ko paccayo yena midhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti?",
  "mn42:4.9": "Ko pana, bho gotama, hetu, ko paccayo yena midhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti?",
  "mn42:5.1": "“Adhammacariyāvisamacariyāhetu kho, gahapatayo, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.",
  "mn42:5.2": "Dhammacariyāsamacariyāhetu kho, gahapatayo, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.",
  "mn42:6.1": "“Na kho mayaṃ imassa bhoto gotamassa saṅkhittena bhāsitassa, vitthārena atthaṃ avibhattassa, vitthārena atthaṃ ājānāma.",
  "mn42:6.2": "Sādhu no bhavaṃ gotamo tathā dhammaṃ desetu yathā mayaṃ imassa bhoto gotamassa saṅkhittena bhāsitassa, vitthārena atthaṃ avibhattassa, vitthārena atthaṃ ājāneyyāmā”ti.",
  "mn42:6.3": "“Tena hi, gahapatayo, suṇātha sādhukaṃ manasi karotha, bhāsissāmī”ti.",
  "mn42:6.4": "“Evaṃ, bho”ti kho verañjakā brāhmaṇagahapatikā bhagavato paccassosuṃ.",
  "mn42:6.5": "Bhagavā etadavoca:",
  "mn42:7.1": "“Tividhaṃ kho, gahapatayo, kāyena adhammacārī visamacārī hoti, catubbidhaṃ vācāya adhammacārī visamacārī hoti, tividhaṃ manasā adhammacārī visamacārī hoti.",
  "mn42:8.1": "Kathañca, gahapatayo, tividhaṃ kāyena adhammacārī visamacārī hoti?",
  "mn42:8.2": "Idha, gahapatayo, ekacco pāṇātipātī hoti.",
  "mn42:8.3": "Luddo lohitapāṇi hatappahate niviṭṭho adayāpanno pāṇabhūtesu.",
  "mn42:8.4": "Adinnādāyī kho pana hoti.",
  "mn42:8.5": "Yaṃ taṃ parassa paravittūpakaraṇaṃ …",
  "mn42:8.6": "taṃ adinnaṃ theyyasaṅkhātaṃ ādātā hoti.",
  "mn42:8.7": "Kāmesumicchācārī kho pana hoti.",
  "mn42:8.8": "Yā tā māturakkhitā …",
  "mn42:8.9": "tathārūpāsu cārittaṃ āpajjitā hoti.",
  "mn42:8.10": "Evaṃ kho, gahapatayo, tividhaṃ kāyena adhammacārī visamacārī hoti.",
  "mn42:9.1": "Kathañca, gahapatayo, catubbidhaṃ vācāya adhammacārī visamacārī hoti?",
  "mn42:9.2": "Idha, gahapatayo, ekacco musāvādī hoti.",
  "mn42:9.3": "Sabhāgato vā …",
  "mn42:9.4": "sampajānamusā bhāsitā hoti.",
  "mn42:9.5": "Pisuṇavāco kho pana hoti.",
  "mn42:9.6": "Ito sutvā amutra akkhātā …",
  "mn42:9.7": "vaggakaraṇiṃ vācaṃ bhāsitā hoti.",
  "mn42:9.8": "Pharusavāco kho pana hoti.",
  "mn42:9.9": "Yā sā vācā aṇḍakā kakkasā …",
  "mn42:9.10": "tathārūpiṃ vācaṃ bhāsitā hoti.",
  "mn42:9.11": "Samphappalāpī kho pana hoti.",
  "mn42:9.12": "Akālavādī …",
  "mn42:9.13": "apariyantavatiṃ anatthasaṃhitaṃ.",
  "mn42:9.14": "Evaṃ kho, gahapatayo, catubbidhaṃ vācāya adhammacārī visamacārī hoti.",
  "mn42:10.1": "Kathañca, gahapatayo, tividhaṃ manasā adhammacārī visamacārī hoti?",
  "mn42:10.2": "Idha, gahapatayo, ekacco abhijjhālu hoti …",
  "mn42:10.3": "pe …",
  "mn42:10.4": "taṃ mamassā’ti.",
  "mn42:10.5": "Byāpannacitto kho pana hoti paduṭṭhamanasaṅkappo:",
  "mn42:10.6": "‘ime sattā haññantu vā …",
  "mn42:10.7": "mā vā ahesun’ti.",
  "mn42:10.8": "Micchādiṭṭhiko kho pana hoti viparītadassano:",
  "mn42:10.9": "‘natthi dinnaṃ, natthi yiṭṭhaṃ …",
  "mn42:10.10": "sacchikatvā pavedentī’ti.",
  "mn42:10.11": "Evaṃ kho, gahapatayo, tividhaṃ manasā adhammacārī visamacārī hoti.",
  "mn42:11.1": "Evaṃ adhammacariyāvisamacariyāhetu kho, gahapatayo, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.",
  "mn42:12.1": "Tividhaṃ kho, gahapatayo, kāyena dhammacārī samacārī hoti, catubbidhaṃ vācāya dhammacārī samacārī hoti, tividhaṃ manasā dhammacārī samacārī hoti.",
  "mn42:13.1": "Kathañca, gahapatayo, tividhaṃ kāyena dhammacārī samacārī hoti?",
  "mn42:13.2": "Idha, gahapatayo, ekacco pāṇātipātaṃ pahāya pāṇātipātā paṭivirato hoti, nihitadaṇḍo nihitasattho lajjī dayāpanno sabbapāṇabhūtahitānukampī viharati.",
  "mn42:13.3": "Adinnādānaṃ pahāya adinnādānā paṭivirato hoti, yaṃ taṃ parassa …",
  "mn42:13.4": "taṃ nādinnaṃ theyyasaṅkhātaṃ ādātā hoti.",
  "mn42:13.5": "Kāmesumicchācāraṃ pahāya …",
  "mn42:13.6": "tathārūpāsu na cārittaṃ āpajjitā hoti.",
  "mn42:13.7": "Evaṃ kho, gahapatayo, tividhaṃ kāyena dhammacārī samacārī hoti.",
  "mn42:14.1": "Kathañca, gahapatayo, catubbidhaṃ vācāya dhammacārī samacārī hoti?",
  "mn42:14.2": "Idha, gahapatayo, ekacco musāvādaṃ pahāya musāvādā paṭivirato hoti.",
  "mn42:14.3": "Sabhāgato vā …",
  "mn42:14.4": "pe …",
  "mn42:14.5": "na sampajānamusā bhāsitā hoti.",
  "mn42:14.6": "Pisuṇaṃ vācaṃ pahāya …",
  "mn42:14.7": "samaggakaraṇiṃ vācaṃ bhāsitā hoti.",
  "mn42:14.8": "Pharusaṃ vācaṃ pahāya …",
  "mn42:14.9": "tathārūpaṃ vācaṃ bhāsitā hoti.",
  "mn42:14.10": "Samphappalāpaṃ pahāya …",
  "mn42:14.11": "kālena sāpadesaṃ pariyantavatiṃ atthasaṃhitaṃ.",
  "mn42:14.12": "Evaṃ kho, gahapatayo, catubbidhaṃ vācāya dhammacārī samacārī hoti.",
  "mn42:15.1": "Kathañca, gahapatayo, tividhaṃ manasā dhammacārī samacārī hoti?",
  "mn42:15.2": "Idha, gahapatayo, ekacco anabhijjhālu hoti.",
  "mn42:15.3": "Yaṃ taṃ parassa paravittūpakaraṇaṃ taṃ nābhijjhātā hoti:",
  "mn42:15.4": "‘aho vata yaṃ parassa, taṃ mamassā’ti.",
  "mn42:15.5": "Abyāpannacitto kho pana hoti appaduṭṭhamanasaṅkappo:",
  "mn42:15.6": "‘ime sattā averā abyābajjhā anīghā sukhī attānaṃ pariharantū’ti.",
  "mn42:15.7": "Sammādiṭṭhiko kho pana hoti aviparītadassano:",
  "mn42:15.8": "‘atthi dinnaṃ, atthi yiṭṭhaṃ …",
  "mn42:15.9": "sayaṃ abhiññā sacchikatvā pavedentī’ti.",
  "mn42:15.10": "Evaṃ kho, gahapatayo, tividhaṃ manasā dhammacārī samacārī hoti.",
  "mn42:16.1": "Evaṃ dhammacariyāsamacariyāhetu kho, gahapatayo, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.",
  "mn42:17.1": "Ākaṅkheyya ce, gahapatayo, dhammacārī samacārī:",
  "mn42:17.2": "‘aho vatāhaṃ kāyassa bhedā paraṃ maraṇā khattiyamahāsālānaṃ sahabyataṃ upapajjeyyan’ti;",
  "mn42:17.3": "ṭhānaṃ kho panetaṃ vijjati, yaṃ so kāyassa bhedā paraṃ maraṇā khattiyamahāsālānaṃ sahabyataṃ upapajjeyya.",
  "mn42:17.4": "Taṃ kissa hetu?",
  "mn42:17.5": "Tathā hi so dhammacārī samacārī.",
  "mn42:18.1": "Ākaṅkheyya ce, gahapatayo, dhammacārī samacārī:",
  "mn42:18.2": "‘aho vatāhaṃ kāyassa bhedā paraṃ maraṇā brāhmaṇamahāsālānaṃ …",
  "mn42:18.3": "pe …",
  "mn42:18.4": "gahapatimahāsālānaṃ sahabyataṃ upapajjeyyan’ti;",
  "mn42:18.5": "ṭhānaṃ kho panetaṃ vijjati, yaṃ so kāyassa bhedā paraṃ maraṇā gahapatimahāsālānaṃ sahabyataṃ upapajjeyya.",
  "mn42:18.6": "Taṃ kissa hetu?",
  "mn42:18.7": "Tathā hi so dhammacārī samacārī.",
  "mn42:19.1": "Ākaṅkheyya ce, gahapatayo, dhammacārī samacārī:",
  "mn42:19.2": "‘aho vatāhaṃ kāyassa bhedā paraṃ maraṇā cātumahārājikānaṃ devānaṃ sahabyataṃ upapajjeyyan’ti;",
  "mn42:19.3": "ṭhānaṃ kho panetaṃ vijjati, yaṃ so kāyassa bhedā paraṃ maraṇā cātumahārājikānaṃ devānaṃ sahabyataṃ upapajjeyya.",
  "mn42:19.4": "Taṃ kissa hetu?",
  "mn42:19.5": "Tathā hi so dhammacārī samacārī.",
  "mn42:20.1": "Ākaṅkheyya ce, gahapatayo, dhammacārī samacārī:",
  "mn42:20.2": "‘aho vatāhaṃ kāyassa bhedā paraṃ maraṇā tāvatiṃsānaṃ devānaṃ …",
  "mn42:20.3": "yāmānaṃ devānaṃ …",
  "mn42:20.4": "tusitānaṃ devānaṃ …",
  "mn42:20.5": "nimmānaratīnaṃ devānaṃ …",
  "mn42:20.6": "paranimmitavasavattīnaṃ devānaṃ …",
  "mn42:20.7": "brahmakāyikānaṃ devānaṃ sahabyataṃ upapajjeyyan’ti;",
  "mn42:20.8": "ṭhānaṃ kho panetaṃ vijjati, yaṃ so kāyassa bhedā paraṃ maraṇā brahmakāyikānaṃ devānaṃ sahabyataṃ upapajjeyya.",
  "mn42:20.9": "Taṃ kissa hetu?",
  "mn42:20.10": "Tathā hi so dhammacārī samacārī.",
  "mn42:21.1": "Ākaṅkheyya ce, gahapatayo, dhammacārī samacārī:",
  "mn42:21.2": "‘aho vatāhaṃ kāyassa bhedā paraṃ maraṇā ābhānaṃ devānaṃ sahabyataṃ upapajjeyyan’ti;",
  "mn42:21.3": "ṭhānaṃ kho panetaṃ vijjati, yaṃ so kāyassa bhedā paraṃ maraṇā ābhānaṃ devānaṃ sahabyataṃ upapajjeyya.",
  "mn42:21.4": "Taṃ kissa hetu?",
  "mn42:21.5": "Tathā hi so dhammacārī samacārī.",
  "mn42:22.1": "Ākaṅkheyya ce, gahapatayo, dhammacārī samacārī:",
  "mn42:22.2": "‘aho vatāhaṃ kāyassa bhedā paraṃ maraṇā parittābhānaṃ devānaṃ …",
  "mn42:22.3": "pe …",
  "mn42:22.4": "appamāṇābhānaṃ devānaṃ …",
  "mn42:22.5": "ābhassarānaṃ devānaṃ …",
  "mn42:22.6": "parittasubhānaṃ devānaṃ …",
  "mn42:22.7": "appamāṇasubhānaṃ devānaṃ …",
  "mn42:22.8": "subhakiṇhānaṃ devānaṃ …",
  "mn42:22.9": "vehapphalānaṃ devānaṃ …",
  "mn42:22.10": "avihānaṃ devānaṃ …",
  "mn42:22.11": "atappānaṃ devānaṃ …",
  "mn42:22.12": "sudassānaṃ devānaṃ …",
  "mn42:22.13": "sudassīnaṃ devānaṃ …",
  "mn42:22.14": "akaniṭṭhānaṃ devānaṃ …",
  "mn42:22.15": "ākāsānañcāyatanūpagānaṃ devānaṃ …",
  "mn42:22.16": "viññāṇañcāyatanūpagānaṃ devānaṃ …",
  "mn42:22.17": "ākiñcaññāyatanūpagānaṃ devānaṃ …",
  "mn42:22.18": "nevasaññānāsaññāyatanūpagānaṃ devānaṃ sahabyataṃ upapajjeyyan’ti;",
  "mn42:22.19": "ṭhānaṃ kho panetaṃ vijjati, yaṃ so kāyassa bhedā paraṃ maraṇā nevasaññānāsaññāyatanūpagānaṃ devānaṃ sahabyataṃ upapajjeyya.",
  "mn42:22.20": "Taṃ kissa hetu?",
  "mn42:22.21": "Tathā hi so dhammacārī samacārī.",
  "mn42:23.1": "Ākaṅkheyya ce, gahapatayo, dhammacārī samacārī:",
  "mn42:23.2": "‘aho vatāhaṃ āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihareyyan’ti;",
  "mn42:23.3": "ṭhānaṃ kho panetaṃ vijjati, ‘yaṃ so āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihareyya.",
  "mn42:23.4": "Taṃ kissa hetu?",
  "mn42:23.5": "Tathā hi so dhammacārī samacārī’”ti.",
  "mn42:24.1": "Evaṃ vutte, verañjakā brāhmaṇagahapatikā bhagavantaṃ etadavocuṃ:",
  "mn42:24.2": "“abhikkantaṃ, bho gotama, abhikkantaṃ, bho gotama.",
  "mn42:24.3": "Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya:",
  "mn42:24.4": "‘cakkhumanto rūpāni dakkhantī’ti;",
  "mn42:24.5": "evamevaṃ bhotā gotamena anekapariyāyena dhammo pakāsito.",
  "mn42:24.6": "Ete mayaṃ bhavantaṃ gotamaṃ saraṇaṃ gacchāma dhammañca bhikkhusaṅghañca.",
  "mn42:24.7": "Upāsake no bhavaṃ gotamo dhāretu ajjatagge pāṇupete saraṇaṃ gate”ti.",
  "mn42:25.1": "Verañjakasuttaṃ niṭṭhitaṃ dutiyaṃ."
}