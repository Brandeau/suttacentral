{
  "_markup_path": "markup/mn/mn141.html",
  "_alt_strings": [
    "en/sujato/mn/mn141.json"
  ],
  "mn141:1.1": "Majjhima Nikāya 141",
  "mn141:2.1": "Saccavibhaṅgasutta",
  "mn141:3.1": "<span class=\"evam\">Evaṃ me sutaṃ—​</span>",
  "mn141:3.2": "ekaṃ samayaṃ bhagavā bārāṇasiyaṃ viharati isipatane migadāye.",
  "mn141:3.3": "Tatra kho bhagavā bhikkhū āmantesi:",
  "mn141:3.4": "“bhikkhavo”ti.",
  "mn141:3.5": "“Bhadante”ti te bhikkhū bhagavato paccassosuṃ.",
  "mn141:3.6": "Bhagavā etadavoca:",
  "mn141:4.1": "“Tathāgatena, bhikkhave, arahatā sammāsambuddhena bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ, yadidaṃ—",
  "mn141:4.2": "catunnaṃ ariyasaccānaṃ ācikkhanā desanā paññāpanā paṭṭhapanā vivaraṇā vibhajanā uttānīkammaṃ.",
  "mn141:4.3": "Katamesaṃ catunnaṃ?",
  "mn141:4.4": "Dukkhassa ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ, dukkhasamudayassa ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ, dukkhanirodhassa ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ, dukkhanirodhagāminiyā paṭipadāya ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ.",
  "mn141:4.5": "Tathāgatena, bhikkhave, arahatā sammāsambuddhena bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ, yadidaṃ—",
  "mn141:4.6": "imesaṃ catunnaṃ ariyasaccānaṃ ācikkhanā desanā paññāpanā paṭṭhapanā vivaraṇā vibhajanā uttānīkammaṃ.",
  "mn141:5.1": "Sevatha, bhikkhave, sāriputtamoggallāne;",
  "mn141:5.2": "bhajatha, bhikkhave, sāriputtamoggallāne.",
  "mn141:5.3": "Paṇḍitā bhikkhū anuggāhakā sabrahmacārīnaṃ.",
  "mn141:5.4": "Seyyathāpi, bhikkhave, janetā, evaṃ sāriputto;",
  "mn141:5.5": "seyyathāpi jātassa āpādetā, evaṃ moggallāno.",
  "mn141:5.6": "Sāriputto, bhikkhave, sotāpattiphale vineti, moggallāno uttamatthe.",
  "mn141:5.7": "Sāriputto, bhikkhave, pahoti cattāri ariyasaccāni vitthārena ācikkhituṃ desetuṃ paññāpetuṃ paṭṭhapetuṃ vivarituṃ vibhajituṃ uttānīkātun”ti.",
  "mn141:5.8": "Idamavoca bhagavā.",
  "mn141:5.9": "Idaṃ vatvāna sugato uṭṭhāyāsanā vihāraṃ pāvisi.",
  "mn141:6.1": "Tatra kho āyasmā sāriputto acirapakkantassa bhagavato bhikkhū āmantesi:",
  "mn141:6.2": "“āvuso bhikkhave”ti.",
  "mn141:6.3": "“Āvuso”ti kho te bhikkhū āyasmato sāriputtassa paccassosuṃ.",
  "mn141:6.4": "Āyasmā sāriputto etadavoca:",
  "mn141:7.1": "“Tathāgatena, āvuso, arahatā sammāsambuddhena bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ, yadidaṃ—",
  "mn141:7.2": "catunnaṃ ariyasaccānaṃ ācikkhanā desanā paññāpanā paṭṭhapanā vivaraṇā vibhajanā uttānīkammaṃ.",
  "mn141:7.3": "Katamesaṃ catunnaṃ?",
  "mn141:7.4": "Dukkhassa ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ, dukkhasamudayassa ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ, dukkhanirodhassa ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ, dukkhanirodhagāminiyā paṭipadāya ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ.",
  "mn141:8.1": "Katamañcāvuso, dukkhaṃ ariyasaccaṃ?",
  "mn141:8.2": "Jātipi dukkhā, jarāpi dukkhā, maraṇampi dukkhaṃ, sokaparidevadukkhadomanassupāyāsāpi dukkhā, yampicchaṃ na labhati tampi dukkhaṃ;",
  "mn141:8.3": "saṅkhittena pañcupādānakkhandhā dukkhā.",
  "mn141:9.1": "Katamā cāvuso, jāti?",
  "mn141:9.2": "Yā tesaṃ tesaṃ sattānaṃ tamhi tamhi sattanikāye jāti sañjāti okkanti abhinibbatti khandhānaṃ pātubhāvo āyatanānaṃ paṭilābho, ayaṃ vuccatāvuso:",
  "mn141:9.3": "‘jāti’.",
  "mn141:10.1": "Katamā cāvuso, jarā?",
  "mn141:10.2": "Yā tesaṃ tesaṃ sattānaṃ tamhi tamhi sattanikāye jarā jīraṇatā khaṇḍiccaṃ pāliccaṃ valittacatā āyuno saṃhāni indriyānaṃ paripāko, ayaṃ vuccatāvuso:",
  "mn141:10.3": "‘jarā’.",
  "mn141:11.1": "Katamañcāvuso, maraṇaṃ?",
  "mn141:11.2": "Yā tesaṃ tesaṃ sattānaṃ tamhā tamhā sattanikāyā cuti cavanatā bhedo antaradhānaṃ maccu maraṇaṃ kālaṅkiriyā khandhānaṃ bhedo kaḷevarassa nikkhepo jīvitindriyassupacchedo, idaṃ vuccatāvuso:",
  "mn141:11.3": "‘maraṇaṃ’.",
  "mn141:12.1": "Katamo cāvuso, soko?",
  "mn141:12.2": "Yo kho, āvuso, aññataraññatarena byasanena samannāgatassa aññataraññatarena dukkhadhammena phuṭṭhassa soko socanā socitattaṃ antosoko antoparisoko, ayaṃ vuccatāvuso:",
  "mn141:12.3": "‘soko’.",
  "mn141:13.1": "Katamo cāvuso, paridevo?",
  "mn141:13.2": "Yo kho, āvuso, aññataraññatarena byasanena samannāgatassa aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṃ paridevitattaṃ, ayaṃ vuccatāvuso:",
  "mn141:13.3": "‘paridevo’.",
  "mn141:14.1": "Katamañcāvuso, dukkhaṃ?",
  "mn141:14.2": "Yaṃ kho, āvuso, kāyikaṃ dukkhaṃ kāyikaṃ asātaṃ kāyasamphassajaṃ dukkhaṃ asātaṃ vedayitaṃ, idaṃ vuccatāvuso:",
  "mn141:14.3": "‘dukkhaṃ’.",
  "mn141:15.1": "Katamañcāvuso, domanassaṃ?",
  "mn141:15.2": "Yaṃ kho, āvuso, cetasikaṃ dukkhaṃ cetasikaṃ asātaṃ manosamphassajaṃ dukkhaṃ asātaṃ vedayitaṃ, idaṃ vuccatāvuso:",
  "mn141:15.3": "‘domanassaṃ’.",
  "mn141:16.1": "Katamo cāvuso, upāyāso?",
  "mn141:16.2": "Yo kho, āvuso, aññataraññatarena byasanena samannāgatassa aññataraññatarena dukkhadhammena phuṭṭhassa āyāso upāyāso āyāsitattaṃ upāyāsitattaṃ, ayaṃ vuccatāvuso:",
  "mn141:16.3": "‘upāyāso’.",
  "mn141:17.1": "Katamañcāvuso, yampicchaṃ na labhati tampi dukkhaṃ?",
  "mn141:17.2": "Jātidhammānaṃ, āvuso, sattānaṃ evaṃ icchā uppajjati:",
  "mn141:17.3": "‘aho vata mayaṃ na jātidhammā assāma;",
  "mn141:17.4": "na ca vata no jāti āgaccheyyā’ti.",
  "mn141:17.5": "Na kho panetaṃ icchāya pattabbaṃ.",
  "mn141:17.6": "Idampi:",
  "mn141:17.7": "‘yampicchaṃ na labhati tampi dukkhaṃ’.",
  "mn141:17.8": "Jarādhammānaṃ, āvuso, sattānaṃ …",
  "mn141:17.9": "pe …",
  "mn141:17.10": "byādhidhammānaṃ, āvuso, sattānaṃ …",
  "mn141:17.11": "maraṇadhammānaṃ, āvuso, sattānaṃ …",
  "mn141:17.12": "sokaparidevadukkhadomanassupāyāsadhammānaṃ, āvuso, sattānaṃ evaṃ icchā uppajjati:",
  "mn141:17.13": "‘aho vata mayaṃ na sokaparidevadukkhadomanassupāyāsadhammā assāma;",
  "mn141:17.14": "na ca vata no sokaparidevadukkhadomanassupāyāsā āgaccheyyun’ti.",
  "mn141:17.15": "Na kho panetaṃ icchāya pattabbaṃ.",
  "mn141:17.16": "Idampi:",
  "mn141:17.17": "‘yampicchaṃ na labhati tampi dukkhaṃ’.",
  "mn141:18.1": "Katame cāvuso, saṅkhittena pañcupādānakkhandhā dukkhā?",
  "mn141:18.2": "Seyyathidaṃ—",
  "mn141:18.3": "rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho.",
  "mn141:18.4": "Ime vuccantāvuso:",
  "mn141:18.5": "‘saṅkhittena pañcupādānakkhandhā dukkhā’.",
  "mn141:18.6": "Idaṃ vuccatāvuso:",
  "mn141:18.7": "‘dukkhaṃ ariyasaccaṃ’.",
  "mn141:19.1": "Katamañcāvuso, dukkhasamudayaṃ ariyasaccaṃ?",
  "mn141:19.2": "Yāyaṃ taṇhā ponobbhavikā nandīrāgasahagatā tatratatrābhinandinī, seyyathidaṃ—",
  "mn141:19.3": "kāmataṇhā bhavataṇhā vibhavataṇhā, idaṃ vuccatāvuso:",
  "mn141:19.4": "‘dukkhasamudayaṃ ariyasaccaṃ’.",
  "mn141:20.1": "Katamañcāvuso, dukkhanirodhaṃ ariyasaccaṃ?",
  "mn141:20.2": "Yo tassāyeva taṇhāya asesavirāganirodho cāgo paṭinissaggo mutti anālayo, idaṃ vuccatāvuso:",
  "mn141:20.3": "‘dukkhanirodhaṃ ariyasaccaṃ’.",
  "mn141:21.1": "Katamañcāvuso, dukkhanirodhagāminī paṭipadā ariyasaccaṃ?",
  "mn141:21.2": "Ayameva ariyo aṭṭhaṅgiko maggo, seyyathidaṃ—",
  "mn141:21.3": "sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.",
  "mn141:22.1": "Katamā cāvuso, sammādiṭṭhi?",
  "mn141:22.2": "Yaṃ kho, āvuso, dukkhe ñāṇaṃ, dukkhasamudaye ñāṇaṃ, dukkhanirodhe ñāṇaṃ, dukkhanirodhagāminiyā paṭipadāya ñāṇaṃ, ayaṃ vuccatāvuso:",
  "mn141:22.3": "‘sammādiṭṭhi’.",
  "mn141:23.1": "Katamo cāvuso, sammāsaṅkappo?",
  "mn141:23.2": "Nekkhammasaṅkappo, abyāpādasaṅkappo, avihiṃsāsaṅkappo, ayaṃ vuccatāvuso:",
  "mn141:23.3": "‘sammāsaṅkappo’.",
  "mn141:24.1": "Katamā cāvuso, sammāvācā?",
  "mn141:24.2": "Musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī, ayaṃ vuccatāvuso:",
  "mn141:24.3": "‘sammāvācā’.",
  "mn141:25.1": "Katamo cāvuso, sammākammanto?",
  "mn141:25.2": "Pāṇātipātā veramaṇī, adinnādānā veramaṇī, kāmesumicchācārā veramaṇī, ayaṃ vuccatāvuso:",
  "mn141:25.3": "‘sammākammanto’.",
  "mn141:26.1": "Katamo cāvuso, sammāājīvo?",
  "mn141:26.2": "Idhāvuso, ariyasāvako micchāājīvaṃ pahāya sammāājīvena jīvikaṃ kappeti, ayaṃ vuccatāvuso:",
  "mn141:26.3": "‘sammāājīvo’.",
  "mn141:27.1": "Katamo cāvuso, sammāvāyāmo?",
  "mn141:27.2": "Idhāvuso, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati, anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati, ayaṃ vuccatāvuso:",
  "mn141:27.3": "‘sammāvāyāmo’.",
  "mn141:28.1": "Katamā cāvuso, sammāsati?",
  "mn141:28.2": "Idhāvuso, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ.",
  "mn141:28.3": "Vedanāsu vedanānupassī viharati …",
  "mn141:28.4": "pe …",
  "mn141:28.5": "citte cittānupassī viharati …",
  "mn141:28.6": "dhammesu dhammānupassī viharati ātāpī sampajāno satimā vineyya loke abhijjhādomanassaṃ, ayaṃ vuccatāvuso:",
  "mn141:28.7": "‘sammāsati’.",
  "mn141:29.1": "Katamo cāvuso, sammāsamādhi?",
  "mn141:29.2": "Idhāvuso, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati, vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati, pītiyā ca virāgā upekkhako ca viharati …",
  "mn141:29.3": "pe …",
  "mn141:29.4": "tatiyaṃ jhānaṃ …",
  "mn141:29.5": "pe …",
  "mn141:29.6": "catutthaṃ jhānaṃ upasampajja viharati, ayaṃ vuccatāvuso:",
  "mn141:29.7": "‘sammāsamādhi’.",
  "mn141:29.8": "Idaṃ vuccatāvuso:",
  "mn141:29.9": "‘dukkhanirodhagāminī paṭipadā ariyasaccaṃ’.",
  "mn141:30.1": "Tathāgatenāvuso, arahatā sammāsambuddhena bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ, yadidaṃ—",
  "mn141:30.2": "imesaṃ catunnaṃ ariyasaccānaṃ ācikkhanā desanā paññāpanā paṭṭhapanā vivaraṇā vibhajanā uttānīkamman”ti.",
  "mn141:31.1": "Idamavoca āyasmā sāriputto.",
  "mn141:31.2": "Attamanā te bhikkhū āyasmato sāriputtassa bhāsitaṃ abhinandunti.",
  "mn141:32.1": "Saccavibhaṅgasuttaṃ niṭṭhitaṃ ekādasamaṃ."
}