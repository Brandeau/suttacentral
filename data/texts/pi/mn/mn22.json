{
  "_markup_path": "markup/mn/mn22.html",
  "_alt_strings": [
    "en/sujato/mn/mn22.json"
  ],
  "mn22:1.1": "Majjhima Nikāya 22",
  "mn22:2.1": "Alagaddūpamasutta",
  "mn22:3.1": "<span class=\"evam\">Evaṃ me sutaṃ—​</span>",
  "mn22:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn22:3.3": "Tena kho pana samayena ariṭṭhassa nāma bhikkhuno gaddhabādhipubbassa evarūpaṃ pāpakaṃ diṭṭhigataṃ uppannaṃ hoti:",
  "mn22:3.4": "“tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā”ti.",
  "mn22:3.5": "Assosuṃ kho sambahulā bhikkhū:",
  "mn22:3.6": "“ariṭṭhassa kira nāma bhikkhuno gaddhabādhipubbassa evarūpaṃ pāpakaṃ diṭṭhigataṃ uppannaṃ:",
  "mn22:3.7": "‘tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.",
  "mn22:4.1": "Atha kho te bhikkhū yena ariṭṭho bhikkhu gaddhabādhipubbo tenupasaṅkamiṃsu;",
  "mn22:4.2": "upasaṅkamitvā ariṭṭhaṃ bhikkhuṃ gaddhabādhipubbaṃ etadavocuṃ:",
  "mn22:4.3": "“saccaṃ kira te, āvuso ariṭṭha, evarūpaṃ pāpakaṃ diṭṭhigataṃ uppannaṃ:",
  "mn22:4.4": "‘tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.",
  "mn22:4.5": "“Evaṃ byā kho ahaṃ, āvuso, bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā”ti.",
  "mn22:5.1": "Atha kho tepi bhikkhū ariṭṭhaṃ bhikkhuṃ gaddhabādhipubbaṃ etasmā pāpakā diṭṭhigatā vivecetukāmā samanuyuñjanti samanugāhanti samanubhāsanti:",
  "mn22:5.2": "“mā hevaṃ, āvuso ariṭṭha, avaca, mā bhagavantaṃ abbhācikkhi;",
  "mn22:5.3": "na hi sādhu bhagavato abbhakkhānaṃ, na hi bhagavā evaṃ vadeyya.",
  "mn22:5.4": "Anekapariyāyenāvuso ariṭṭha, antarāyikā dhammā antarāyikā vuttā bhagavatā, alañca pana te paṭisevato antarāyāya.",
  "mn22:5.5": "Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo.",
  "mn22:5.6": "Aṭṭhikaṅkalūpamā kāmā vuttā bhagavatā …",
  "mn22:5.7": "maṃsapesūpamā kāmā vuttā bhagavatā …",
  "mn22:5.8": "tiṇukkūpamā kāmā vuttā bhagavatā …",
  "mn22:5.9": "aṅgārakāsūpamā kāmā vuttā bhagavatā …",
  "mn22:5.10": "supinakūpamā kāmā vuttā bhagavatā …",
  "mn22:5.11": "yācitakūpamā kāmā vuttā bhagavatā …",
  "mn22:5.12": "rukkhaphalūpamā kāmā vuttā bhagavatā …",
  "mn22:5.13": "asisūnūpamā kāmā vuttā bhagavatā …",
  "mn22:5.14": "sattisūlūpamā kāmā vuttā bhagavatā …",
  "mn22:5.15": "sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyo”ti.",
  "mn22:6.1": "Evampi kho ariṭṭho bhikkhu gaddhabādhipubbo tehi bhikkhūhi samanuyuñjiyamāno samanugāhiyamāno samanubhāsiyamāno tadeva pāpakaṃ diṭṭhigataṃ thāmasā parāmāsā abhinivissa voharati:",
  "mn22:6.2": "“evaṃ byā kho ahaṃ, āvuso, bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā”ti.",
  "mn22:7.1": "Yato kho te bhikkhū nāsakkhiṃsu ariṭṭhaṃ bhikkhuṃ gaddhabādhipubbaṃ etasmā pāpakā diṭṭhigatā vivecetuṃ, atha kho te bhikkhū yena bhagavā tenupasaṅkamiṃsu;",
  "mn22:7.2": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "mn22:7.3": "Ekamantaṃ nisinnā kho te bhikkhū bhagavantaṃ etadavocuṃ:",
  "mn22:7.4": "“ariṭṭhassa nāma, bhante, bhikkhuno gaddhabādhipubbassa evarūpaṃ pāpakaṃ diṭṭhigataṃ uppannaṃ:",
  "mn22:7.5": "‘tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā’ti.",
  "mn22:7.6": "Assumha kho mayaṃ, bhante:",
  "mn22:7.7": "‘ariṭṭhassa kira nāma bhikkhuno gaddhabādhipubbassa evarūpaṃ pāpakaṃ diṭṭhigataṃ uppannaṃ—",
  "mn22:7.8": "tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā’ti.",
  "mn22:8.1": "Atha kho mayaṃ, bhante, yena ariṭṭho bhikkhu gaddhabādhipubbo tenupasaṅkamimha;",
  "mn22:8.2": "upasaṅkamitvā ariṭṭhaṃ bhikkhuṃ gaddhabādhipubbaṃ etadavocumha:",
  "mn22:8.3": "‘saccaṃ kira te, āvuso ariṭṭha, evarūpaṃ pāpakaṃ diṭṭhigataṃ uppannaṃ—",
  "mn22:8.4": "tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā’ti?",
  "mn22:9.1": "Evaṃ vutte, bhante, ariṭṭho bhikkhu gaddhabādhipubbo amhe etadavoca:",
  "mn22:9.2": "‘evaṃ byā kho ahaṃ, āvuso, bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā’ti.",
  "mn22:9.3": "Atha kho mayaṃ, bhante, ariṭṭhaṃ bhikkhuṃ gaddhabādhipubbaṃ etasmā pāpakā diṭṭhigatā vivecetukāmā samanuyuñjimha samanugāhimha samanubhāsimha:",
  "mn22:9.4": "‘mā hevaṃ, āvuso ariṭṭha, avaca, mā bhagavantaṃ abbhācikkhi;",
  "mn22:9.5": "na hi sādhu bhagavato abbhakkhānaṃ, na hi bhagavā evaṃ vadeyya.",
  "mn22:9.6": "Anekapariyāyenāvuso ariṭṭha, antarāyikā dhammā antarāyikā vuttā bhagavatā, alañca pana te paṭisevato antarāyāya.",
  "mn22:9.7": "Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo.",
  "mn22:9.8": "Aṭṭhikaṅkalūpamā kāmā vuttā bhagavatā …",
  "mn22:9.9": "pe …",
  "mn22:9.10": "sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti.",
  "mn22:10.1": "Evampi kho, bhante, ariṭṭho bhikkhu gaddhabādhipubbo amhehi samanuyuñjiyamāno samanugāhiyamāno samanubhāsiyamāno tadeva pāpakaṃ diṭṭhigataṃ thāmasā parāmāsā abhinivissa voharati:",
  "mn22:10.2": "‘evaṃ byā kho ahaṃ, āvuso, bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā’ti.",
  "mn22:10.3": "Yato kho mayaṃ, bhante, nāsakkhimha ariṭṭhaṃ bhikkhuṃ gaddhabādhipubbaṃ etasmā pāpakā diṭṭhigatā vivecetuṃ, atha mayaṃ etamatthaṃ bhagavato ārocemā”ti.",
  "mn22:11.1": "Atha kho bhagavā aññataraṃ bhikkhuṃ āmantesi:",
  "mn22:11.2": "“ehi tvaṃ, bhikkhu, mama vacanena ariṭṭhaṃ bhikkhuṃ gaddhabādhipubbaṃ āmantehi:",
  "mn22:11.3": "‘satthā taṃ, āvuso ariṭṭha, āmantetī’”ti.",
  "mn22:11.4": "“Evaṃ, bhante”ti kho so bhikkhu bhagavato paṭissutvā, yena ariṭṭho bhikkhu gaddhabādhipubbo tenupasaṅkami;",
  "mn22:11.5": "upasaṅkamitvā ariṭṭhaṃ bhikkhuṃ gaddhabādhipubbaṃ etadavoca:",
  "mn22:11.6": "“satthā taṃ, āvuso ariṭṭha, āmantetī”ti.",
  "mn22:11.7": "“Evamāvuso”ti kho ariṭṭho bhikkhu gaddhabādhipubbo tassa bhikkhuno paṭissutvā yena bhagavā tenupasaṅkami;",
  "mn22:11.8": "upasaṅkamitvā bhagavantaṃ abhivādetvā ekamantaṃ nisīdi.",
  "mn22:11.9": "Ekamantaṃ nisinnaṃ kho ariṭṭhaṃ bhikkhuṃ gaddhabādhipubbaṃ bhagavā etadavoca:",
  "mn22:11.10": "“saccaṃ kira te, ariṭṭha, evarūpaṃ pāpakaṃ diṭṭhigataṃ uppannaṃ:",
  "mn22:11.11": "‘tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti?",
  "mn22:11.12": "“Evaṃ byā kho ahaṃ, bhante, bhagavatā dhammaṃ desitaṃ ājānāmi:",
  "mn22:11.13": "‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.",
  "mn22:12.1": "“Kassa kho nāma tvaṃ, moghapurisa, mayā evaṃ dhammaṃ desitaṃ ājānāsi?",
  "mn22:12.2": "Nanu mayā, moghapurisa, anekapariyāyena antarāyikā dhammā antarāyikā vuttā?",
  "mn22:12.3": "Alañca pana te paṭisevato antarāyāya.",
  "mn22:12.4": "Appassādā kāmā vuttā mayā, bahudukkhā bahupāyāsā, ādīnavo ettha bhiyyo.",
  "mn22:12.5": "Aṭṭhikaṅkalūpamā kāmā vuttā mayā …",
  "mn22:12.6": "maṃsapesūpamā kāmā vuttā mayā …",
  "mn22:12.7": "tiṇukkūpamā kāmā vuttā mayā …",
  "mn22:12.8": "aṅgārakāsūpamā kāmā vuttā mayā …",
  "mn22:12.9": "supinakūpamā kāmā vuttā mayā …",
  "mn22:12.10": "yācitakūpamā kāmā vuttā mayā …",
  "mn22:12.11": "rukkhaphalūpamā kāmā vuttā mayā …",
  "mn22:12.12": "asisūnūpamā kāmā vuttā mayā …",
  "mn22:12.13": "sattisūlūpamā kāmā vuttā mayā …",
  "mn22:12.14": "sappasirūpamā kāmā vuttā mayā, bahudukkhā bahupāyāsā, ādīnavo ettha bhiyyo.",
  "mn22:12.15": "Atha ca pana tvaṃ, moghapurisa, attanā duggahitena amhe ceva abbhācikkhasi, attānañca khanasi, bahuñca apuññaṃ pasavasi.",
  "mn22:12.16": "Tañhi te, moghapurisa, bhavissati dīgharattaṃ ahitāya dukkhāyā”ti.",
  "mn22:13.1": "Atha kho bhagavā bhikkhū āmantesi:",
  "mn22:13.2": "“taṃ kiṃ maññatha, bhikkhave, api nāyaṃ ariṭṭho bhikkhu gaddhabādhipubbo usmīkatopi imasmiṃ dhammavinaye”ti?",
  "mn22:13.3": "“Kiñhi siyā, bhante;",
  "mn22:13.4": "no hetaṃ, bhante”ti.",
  "mn22:13.5": "Evaṃ vutte, ariṭṭho bhikkhu gaddhabādhipubbo tuṇhībhūto maṅkubhūto pattakkhandho adhomukho pajjhāyanto appaṭibhāno nisīdi.",
  "mn22:13.6": "Atha kho bhagavā ariṭṭhaṃ bhikkhuṃ gaddhabādhipubbaṃ tuṇhībhūtaṃ maṅkubhūtaṃ pattakkhandhaṃ adhomukhaṃ pajjhāyantaṃ appaṭibhānaṃ viditvā ariṭṭhaṃ bhikkhuṃ gaddhabādhipubbaṃ etadavoca:",
  "mn22:13.7": "“paññāyissasi kho tvaṃ, moghapurisa, etena sakena pāpakena diṭṭhigatena.",
  "mn22:13.8": "Idhāhaṃ bhikkhū paṭipucchissāmī”ti.",
  "mn22:14.1": "Atha kho bhagavā bhikkhū āmantesi:",
  "mn22:14.2": "“tumhepi me, bhikkhave, evaṃ dhammaṃ desitaṃ ājānātha yathāyaṃ ariṭṭho bhikkhu gaddhabādhipubbo attanā duggahitena amhe ceva abbhācikkhati, attānañca khanati, bahuñca apuññaṃ pasavatī”ti?",
  "mn22:14.3": "“No hetaṃ, bhante.",
  "mn22:14.4": "Anekapariyāyena hi no, bhante, antarāyikā dhammā antarāyikā vuttā bhagavatā;",
  "mn22:14.5": "alañca pana te paṭisevato antarāyāya.",
  "mn22:14.6": "Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo.",
  "mn22:14.7": "Aṭṭhikaṅkalūpamā kāmā vuttā bhagavatā …",
  "mn22:14.8": "pe …",
  "mn22:14.9": "sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyo”ti.",
  "mn22:15.1": "“Sādhu sādhu, bhikkhave, sādhu, kho me tumhe, bhikkhave, evaṃ dhammaṃ desitaṃ ājānātha.",
  "mn22:15.2": "Anekapariyāyena hi kho, bhikkhave, antarāyikā dhammā vuttā mayā, alañca pana te paṭisevato antarāyāya.",
  "mn22:16.1": "Appassādā kāmā vuttā mayā, bahudukkhā bahupāyāsā, ādīnavo ettha bhiyyo.",
  "mn22:16.2": "Aṭṭhikaṅkalūpamā kāmā vuttā mayā …",
  "mn22:16.3": "pe …",
  "mn22:16.4": "sappasirūpamā kāmā vuttā mayā, bahudukkhā bahupāyāsā, ādīnavo ettha bhiyyo.",
  "mn22:16.5": "Atha ca panāyaṃ ariṭṭho bhikkhu gaddhabādhipubbo attanā duggahitena amhe ceva abbhācikkhati, attānañca khanati, bahuñca apuññaṃ pasavati.",
  "mn22:16.6": "Tañhi tassa moghapurisassa bhavissati dīgharattaṃ ahitāya dukkhāya.",
  "mn22:16.7": "So vata, bhikkhave, aññatreva kāmehi aññatra kāmasaññāya aññatra kāmavitakkehi kāme paṭisevissatīti—",
  "mn22:16.8": "netaṃ ṭhānaṃ vijjati.",
  "mn22:17.1": "Idha, bhikkhave, ekacce moghapurisā dhammaṃ pariyāpuṇanti—",
  "mn22:17.2": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ.",
  "mn22:17.3": "Te taṃ dhammaṃ pariyāpuṇitvā tesaṃ dhammānaṃ paññāya atthaṃ na upaparikkhanti.",
  "mn22:17.4": "Tesaṃ te dhammā paññāya atthaṃ anupaparikkhataṃ na nijjhānaṃ khamanti.",
  "mn22:17.5": "Te upārambhānisaṃsā ceva dhammaṃ pariyāpuṇanti itivādappamokkhānisaṃsā ca.",
  "mn22:17.6": "Yassa catthāya dhammaṃ pariyāpuṇanti tañcassa atthaṃ nānubhonti.",
  "mn22:17.7": "Tesaṃ te dhammā duggahitā dīgharattaṃ ahitāya dukkhāya saṃvattanti.",
  "mn22:17.8": "Taṃ kissa hetu?",
  "mn22:17.9": "Duggahitattā, bhikkhave, dhammānaṃ.",
  "mn22:18.1": "Seyyathāpi, bhikkhave, puriso alagaddatthiko alagaddagavesī alagaddapariyesanaṃ caramāno.",
  "mn22:18.2": "So passeyya mahantaṃ alagaddaṃ.",
  "mn22:18.3": "Tamenaṃ bhoge vā naṅguṭṭhe vā gaṇheyya.",
  "mn22:18.4": "Tassa so alagaddo paṭiparivattitvā hatthe vā bāhāya vā aññatarasmiṃ vā aṅgapaccaṅge ḍaṃseyya.",
  "mn22:18.5": "So tatonidānaṃ maraṇaṃ vā nigaccheyya maraṇamattaṃ vā dukkhaṃ.",
  "mn22:18.6": "Taṃ kissa hetu?",
  "mn22:18.7": "Duggahitattā, bhikkhave, alagaddassa.",
  "mn22:18.8": "Evameva kho, bhikkhave, idhekacce moghapurisā dhammaṃ pariyāpuṇanti—",
  "mn22:18.9": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ.",
  "mn22:18.10": "Te taṃ dhammaṃ pariyāpuṇitvā tesaṃ dhammānaṃ paññāya atthaṃ na upaparikkhanti.",
  "mn22:18.11": "Tesaṃ te dhammā paññāya atthaṃ anupaparikkhataṃ na nijjhānaṃ khamanti.",
  "mn22:18.12": "Te upārambhānisaṃsā ceva dhammaṃ pariyāpuṇanti itivādappamokkhānisaṃsā ca.",
  "mn22:18.13": "Yassa catthāya dhammaṃ pariyāpuṇanti tañcassa atthaṃ nānubhonti.",
  "mn22:18.14": "Tesaṃ te dhammā duggahitā dīgharattaṃ ahitāya dukkhāya saṃvattanti.",
  "mn22:18.15": "Taṃ kissa hetu?",
  "mn22:18.16": "Duggahitattā, bhikkhave, dhammānaṃ.",
  "mn22:19.1": "Idha pana, bhikkhave, ekacce kulaputtā dhammaṃ pariyāpuṇanti—",
  "mn22:19.2": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ.",
  "mn22:19.3": "Te taṃ dhammaṃ pariyāpuṇitvā tesaṃ dhammānaṃ paññāya atthaṃ upaparikkhanti.",
  "mn22:19.4": "Tesaṃ te dhammā paññāya atthaṃ upaparikkhataṃ nijjhānaṃ khamanti.",
  "mn22:19.5": "Te na ceva upārambhānisaṃsā dhammaṃ pariyāpuṇanti na itivādappamokkhānisaṃsā ca.",
  "mn22:19.6": "Yassa catthāya dhammaṃ pariyāpuṇanti tañcassa atthaṃ anubhonti.",
  "mn22:19.7": "Tesaṃ te dhammā suggahitā dīgharattaṃ hitāya sukhāya saṃvattanti.",
  "mn22:19.8": "Taṃ kissa hetu?",
  "mn22:19.9": "Suggahitattā bhikkhave dhammānaṃ.",
  "mn22:20.1": "Seyyathāpi, bhikkhave, puriso alagaddatthiko alagaddagavesī alagaddapariyesanaṃ caramāno.",
  "mn22:20.2": "So passeyya mahantaṃ alagaddaṃ.",
  "mn22:20.3": "Tamenaṃ ajapadena daṇḍena suniggahitaṃ niggaṇheyya.",
  "mn22:20.4": "Ajapadena daṇḍena suniggahitaṃ niggahitvā, gīvāya suggahitaṃ gaṇheyya.",
  "mn22:20.5": "Kiñcāpi so, bhikkhave, alagaddo tassa purisassa hatthaṃ vā bāhaṃ vā aññataraṃ vā aṅgapaccaṅgaṃ bhogehi paliveṭheyya, atha kho so neva tatonidānaṃ maraṇaṃ vā nigaccheyya maraṇamattaṃ vā dukkhaṃ.",
  "mn22:20.6": "Taṃ kissa hetu?",
  "mn22:20.7": "Suggahitattā, bhikkhave, alagaddassa.",
  "mn22:20.8": "Evameva kho, bhikkhave, idhekacce kulaputtā dhammaṃ pariyāpuṇanti—",
  "mn22:20.9": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ.",
  "mn22:20.10": "Te taṃ dhammaṃ pariyāpuṇitvā tesaṃ dhammānaṃ paññāya atthaṃ upaparikkhanti.",
  "mn22:20.11": "Tesaṃ te dhammā paññāya atthaṃ upaparikkhataṃ nijjhānaṃ khamanti.",
  "mn22:20.12": "Te na ceva upārambhānisaṃsā dhammaṃ pariyāpuṇanti, na itivādappamokkhānisaṃsā ca.",
  "mn22:20.13": "Yassa catthāya dhammaṃ pariyāpuṇanti, tañcassa atthaṃ anubhonti.",
  "mn22:20.14": "Tesaṃ te dhammā suggahitā dīgharattaṃ atthāya hitāya sukhāya saṃvattanti.",
  "mn22:20.15": "Taṃ kissa hetu?",
  "mn22:20.16": "Suggahitattā, bhikkhave, dhammānaṃ.",
  "mn22:20.17": "Tasmātiha, bhikkhave, yassa me bhāsitassa atthaṃ ājāneyyātha, tathā naṃ dhāreyyātha.",
  "mn22:20.18": "Yassa ca pana me bhāsitassa atthaṃ na ājāneyyātha, ahaṃ vo tattha paṭipucchitabbo, ye vā panāssu viyattā bhikkhū.",
  "mn22:21.1": "Kullūpamaṃ vo, bhikkhave, dhammaṃ desessāmi nittharaṇatthāya, no gahaṇatthāya.",
  "mn22:21.2": "Taṃ suṇātha, sādhukaṃ manasikarotha, bhāsissāmī”ti.",
  "mn22:21.3": "“Evaṃ, bhante”ti kho te bhikkhū bhagavato paccassosuṃ.",
  "mn22:21.4": "Bhagavā etadavoca:",
  "mn22:22.1": "“Seyyathāpi, bhikkhave, puriso addhānamaggappaṭipanno.",
  "mn22:22.2": "So passeyya mahantaṃ udakaṇṇavaṃ, orimaṃ tīraṃ sāsaṅkaṃ sappaṭibhayaṃ, pārimaṃ tīraṃ khemaṃ appaṭibhayaṃ;",
  "mn22:22.3": "na cassa nāvā santāraṇī uttarasetu vā apārā pāraṃ gamanāya.",
  "mn22:22.4": "Tassa evamassa:",
  "mn22:22.5": "‘ayaṃ kho mahāudakaṇṇavo, orimaṃ tīraṃ sāsaṅkaṃ sappaṭibhayaṃ, pārimaṃ tīraṃ khemaṃ appaṭibhayaṃ;",
  "mn22:22.6": "natthi ca nāvā santāraṇī uttarasetu vā apārā pāraṃ gamanāya.",
  "mn22:22.7": "Yannūnāhaṃ tiṇakaṭṭhasākhāpalāsaṃ saṅkaḍḍhitvā, kullaṃ bandhitvā, taṃ kullaṃ nissāya hatthehi ca pādehi ca vāyamamāno sotthinā pāraṃ uttareyyan’ti.",
  "mn22:22.8": "Atha kho so, bhikkhave, puriso tiṇakaṭṭhasākhāpalāsaṃ saṅkaḍḍhitvā, kullaṃ bandhitvā taṃ kullaṃ nissāya hatthehi ca pādehi ca vāyamamāno sotthinā pāraṃ uttareyya.",
  "mn22:22.9": "Tassa purisassa uttiṇṇassa pāraṅgatassa evamassa:",
  "mn22:22.10": "‘bahukāro kho me ayaṃ kullo;",
  "mn22:22.11": "imāhaṃ kullaṃ nissāya hatthehi ca pādehi ca vāyamamāno sotthinā pāraṃ uttiṇṇo.",
  "mn22:22.12": "Yannūnāhaṃ imaṃ kullaṃ sīse vā āropetvā khandhe vā uccāretvā yena kāmaṃ pakkameyyan’ti.",
  "mn22:22.13": "Taṃ kiṃ maññatha, bhikkhave, api nu so puriso evaṃkārī tasmiṃ kulle kiccakārī assā”ti?",
  "mn22:23.1": "“No hetaṃ, bhante”.",
  "mn22:23.2": "“Kathaṃkārī ca so, bhikkhave, puriso tasmiṃ kulle kiccakārī assa?",
  "mn22:23.3": "Idha, bhikkhave, tassa purisassa uttiṇṇassa pāraṅgatassa evamassa:",
  "mn22:23.4": "‘bahukāro kho me ayaṃ kullo;",
  "mn22:23.5": "imāhaṃ kullaṃ nissāya hatthehi ca pādehi ca vāyamamāno sotthinā pāraṃ uttiṇṇo.",
  "mn22:23.6": "Yannūnāhaṃ imaṃ kullaṃ thale vā ussādetvā udake vā opilāpetvā yena kāmaṃ pakkameyyan’ti.",
  "mn22:23.7": "Evaṃkārī kho so, bhikkhave, puriso tasmiṃ kulle kiccakārī assa.",
  "mn22:23.8": "Evameva kho, bhikkhave, kullūpamo mayā dhammo desito nittharaṇatthāya, no gahaṇatthāya.",
  "mn22:23.9": "Kullūpamaṃ vo, bhikkhave, dhammaṃ desitaṃ, ājānantehi dhammāpi vo pahātabbā pageva adhammā.",
  "mn22:24.1": "Chayimāni, bhikkhave, diṭṭhiṭṭhānāni.",
  "mn22:24.2": "Katamāni cha?",
  "mn22:24.3": "Idha, bhikkhave, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto, rūpaṃ ‘etaṃ mama, esohamasmi, eso me attā’ti samanupassati;",
  "mn22:24.4": "vedanaṃ ‘etaṃ mama, esohamasmi, eso me attā’ti samanupassati;",
  "mn22:24.5": "saññaṃ ‘etaṃ mama, esohamasmi, eso me attā’ti samanupassati;",
  "mn22:24.6": "saṅkhāre ‘etaṃ mama, esohamasmi, eso me attā’ti samanupassati;",
  "mn22:24.7": "yampi taṃ diṭṭhaṃ sutaṃ mutaṃ viññātaṃ pattaṃ pariyesitaṃ, anuvicaritaṃ manasā tampi ‘etaṃ mama, esohamasmi, eso me attā’ti samanupassati;",
  "mn22:24.8": "yampi taṃ diṭṭhiṭṭhānaṃ—",
  "mn22:24.9": "so loko so attā, so pecca bhavissāmi nicco dhuvo sassato avipariṇāmadhammo, sassatisamaṃ tatheva ṭhassāmīti—",
  "mn22:24.10": "tampi ‘etaṃ mama, esohamasmi, eso me attā’ti samanupassati.",
  "mn22:25.1": "Sutavā ca kho, bhikkhave, ariyasāvako ariyānaṃ dassāvī ariyadhammassa kovido ariyadhamme suvinīto, sappurisānaṃ dassāvī sappurisadhammassa kovido sappurisadhamme suvinīto, rūpaṃ ‘netaṃ mama, nesohamasmi, na meso attā’ti samanupassati;",
  "mn22:25.2": "vedanaṃ ‘netaṃ mama, nesohamasmi, na meso attā’ti samanupassati;",
  "mn22:25.3": "saññaṃ ‘netaṃ mama, nesohamasmi, na meso attā’ti samanupassati;",
  "mn22:25.4": "saṅkhāre ‘netaṃ mama, nesohamasmi, na meso attā’ti samanupassati;",
  "mn22:25.5": "yampi taṃ diṭṭhaṃ sutaṃ mutaṃ viññātaṃ pattaṃ pariyesitaṃ, anuvicaritaṃ manasā, tampi ‘netaṃ mama, nesohamasmi, na meso attā’ti samanupassati;",
  "mn22:25.6": "yampi taṃ diṭṭhiṭṭhānaṃ—",
  "mn22:25.7": "so loko so attā, so pecca bhavissāmi nicco dhuvo sassato avipariṇāmadhammo, sassatisamaṃ tatheva ṭhassāmīti—",
  "mn22:25.8": "tampi ‘netaṃ mama, nesohamasmi, na meso attā’ti samanupassati.",
  "mn22:25.9": "So evaṃ samanupassanto asati na paritassatī”ti.",
  "mn22:26.1": "Evaṃ vutte, aññataro bhikkhu bhagavantaṃ etadavoca:",
  "mn22:26.2": "“siyā nu kho, bhante, bahiddhā asati paritassanā”ti?",
  "mn22:26.3": "“Siyā, bhikkhū”ti—",
  "mn22:26.4": "bhagavā avoca.",
  "mn22:26.5": "“Idha bhikkhu ekaccassa evaṃ hoti:",
  "mn22:26.6": "‘ahu vata me, taṃ vata me natthi;",
  "mn22:26.7": "siyā vata me, taṃ vatāhaṃ na labhāmī’ti.",
  "mn22:26.8": "So socati kilamati paridevati urattāḷiṃ kandati sammohaṃ āpajjati.",
  "mn22:26.9": "Evaṃ kho, bhikkhu, bahiddhā asati paritassanā hotī”ti.",
  "mn22:27.1": "“Siyā pana, bhante, bahiddhā asati aparitassanā”ti?",
  "mn22:27.2": "“Siyā, bhikkhū”ti—",
  "mn22:27.3": "bhagavā avoca.",
  "mn22:27.4": "“Idha bhikkhu ekaccassa na evaṃ hoti:",
  "mn22:27.5": "‘ahu vata me, taṃ vata me natthi;",
  "mn22:27.6": "siyā vata me, taṃ vatāhaṃ na labhāmī’ti.",
  "mn22:27.7": "So na socati na kilamati na paridevati na urattāḷiṃ kandati na sammohaṃ āpajjati.",
  "mn22:27.8": "Evaṃ kho, bhikkhu, bahiddhā asati aparitassanā hotī”ti.",
  "mn22:28.1": "“Siyā nu kho, bhante, ajjhattaṃ asati paritassanā”ti?",
  "mn22:28.2": "“Siyā, bhikkhū”ti—",
  "mn22:28.3": "bhagavā avoca.",
  "mn22:28.4": "“Idha, bhikkhu, ekaccassa evaṃ diṭṭhi hoti:",
  "mn22:28.5": "‘so loko so attā, so pecca bhavissāmi nicco dhuvo sassato avipariṇāmadhammo, sassatisamaṃ tatheva ṭhassāmī’ti.",
  "mn22:28.6": "So suṇāti tathāgatassa vā tathāgatasāvakassa vā sabbesaṃ diṭṭhiṭṭhānādhiṭṭhānapariyuṭṭhānābhinivesānusayānaṃ samugghātāya sabbasaṅkhārasamathāya sabbūpadhipaṭinissaggāya taṇhākkhayāya virāgāya nirodhāya nibbānāya dhammaṃ desentassa.",
  "mn22:28.7": "Tassa evaṃ hoti:",
  "mn22:28.8": "‘ucchijjissāmi nāmassu, vinassissāmi nāmassu, nassu nāma bhavissāmī’ti.",
  "mn22:28.9": "So socati kilamati paridevati urattāḷiṃ kandati sammohaṃ āpajjati.",
  "mn22:28.10": "Evaṃ kho, bhikkhu, ajjhattaṃ asati paritassanā hotī”ti.",
  "mn22:29.1": "“Siyā pana, bhante, ajjhattaṃ asati aparitassanā”ti?",
  "mn22:29.2": "“Siyā, bhikkhū”ti bhagavā avoca.",
  "mn22:29.3": "“Idha, bhikkhu, ekaccassa na evaṃ diṭṭhi hoti:",
  "mn22:29.4": "‘so loko so attā, so pecca bhavissāmi nicco dhuvo sassato avipariṇāmadhammo, sassatisamaṃ tatheva ṭhassāmī’ti.",
  "mn22:29.5": "So suṇāti tathāgatassa vā tathāgatasāvakassa vā sabbesaṃ diṭṭhiṭṭhānādhiṭṭhānapariyuṭṭhānābhinivesānusayānaṃ samugghātāya sabbasaṅkhārasamathāya sabbūpadhipaṭinissaggāya taṇhākkhayāya virāgāya nirodhāya nibbānāya dhammaṃ desentassa.",
  "mn22:29.6": "Tassa na evaṃ hoti:",
  "mn22:29.7": "‘ucchijjissāmi nāmassu, vinassissāmi nāmassu, nassu nāma bhavissāmī’ti.",
  "mn22:29.8": "So na socati na kilamati na paridevati na urattāḷiṃ kandati na sammohaṃ āpajjati.",
  "mn22:29.9": "Evaṃ kho, bhikkhu, ajjhattaṃ asati aparitassanā hoti.",
  "mn22:30.1": "Taṃ, bhikkhave, pariggahaṃ pariggaṇheyyātha, yvāssa pariggaho nicco dhuvo sassato avipariṇāmadhammo, sassatisamaṃ tatheva tiṭṭheyya.",
  "mn22:30.2": "Passatha no tumhe, bhikkhave, taṃ pariggahaṃ yvāssa pariggaho nicco dhuvo sassato avipariṇāmadhammo, sassatisamaṃ tatheva tiṭṭheyyā”ti?",
  "mn22:30.3": "“No hetaṃ, bhante”.",
  "mn22:30.4": "“Sādhu, bhikkhave.",
  "mn22:30.5": "Ahampi kho taṃ, bhikkhave, pariggahaṃ na samanupassāmi yvāssa pariggaho nicco dhuvo sassato avipariṇāmadhammo sassatisamaṃ tatheva tiṭṭheyya.",
  "mn22:31.1": "Taṃ, bhikkhave, attavādupādānaṃ upādiyetha, yaṃsa attavādupādānaṃ upādiyato na uppajjeyyuṃ sokaparidevadukkhadomanassupāyāsā.",
  "mn22:31.2": "Passatha no tumhe, bhikkhave, taṃ attavādupādānaṃ yaṃsa attavādupādānaṃ upādiyato na uppajjeyyuṃ sokaparidevadukkhadomanassupāyāsā”ti?",
  "mn22:31.3": "“No hetaṃ, bhante”.",
  "mn22:31.4": "“Sādhu, bhikkhave.",
  "mn22:31.5": "Ahampi kho taṃ, bhikkhave, attavādupādānaṃ na samanupassāmi yaṃsa attavādupādānaṃ upādiyato na uppajjeyyuṃ sokaparidevadukkhadomanassupāyāsā.",
  "mn22:32.1": "Taṃ, bhikkhave, diṭṭhinissayaṃ nissayetha yaṃsa diṭṭhinissayaṃ nissayato na uppajjeyyuṃ sokaparidevadukkhadomanassupāyāsā.",
  "mn22:32.2": "Passatha no tumhe, bhikkhave, taṃ diṭṭhinissayaṃ yaṃsa diṭṭhinissayaṃ nissayato na uppajjeyyuṃ sokaparidevadukkhadomanassupāyāsā”ti?",
  "mn22:32.3": "“No hetaṃ, bhante”.",
  "mn22:32.4": "“Sādhu, bhikkhave.",
  "mn22:32.5": "Ahampi kho taṃ, bhikkhave, diṭṭhinissayaṃ na samanupassāmi yaṃsa diṭṭhinissayaṃ nissayato na uppajjeyyuṃ sokaparidevadukkhadomanassupāyāsā”.",
  "mn22:33.1": "“Attani vā, bhikkhave, sati ‘attaniyaṃ me’ti assā”ti?",
  "mn22:34.1": "“Evaṃ, bhante”.",
  "mn22:35.1": "“Attaniye vā, bhikkhave, sati ‘attā me’ti assā”ti?",
  "mn22:35.2": "“Evaṃ, bhante”.",
  "mn22:36.1": "“Attani ca, bhikkhave, attaniye ca saccato thetato anupalabbhamāne, yampi taṃ diṭṭhiṭṭhānaṃ:",
  "mn22:36.2": "‘so loko so attā, so pecca bhavissāmi nicco dhuvo sassato avipariṇāmadhammo, sassatisamaṃ tatheva ṭhassāmī’ti—",
  "mn22:36.3": "nanāyaṃ, bhikkhave, kevalo paripūro bāladhammo”ti?",
  "mn22:37.1": "“Kiñhi no siyā, bhante, kevalo hi, bhante, paripūro bāladhammo”ti.",
  "mn22:38.1": "“Taṃ kiṃ maññatha, bhikkhave, rūpaṃ niccaṃ vā aniccaṃ vā”ti?",
  "mn22:39.1": "“Aniccaṃ, bhante”.",
  "mn22:40.1": "“Yaṃ panāniccaṃ dukkhaṃ vā taṃ sukhaṃ vā”ti?",
  "mn22:41.1": "“Dukkhaṃ, bhante”.",
  "mn22:42.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—",
  "mn22:42.2": "etaṃ mama, esohamasmi, eso me attā”ti?",
  "mn22:43.1": "“No hetaṃ, bhante”.",
  "mn22:44.1": "“Taṃ kiṃ maññatha, bhikkhave, vedanā …",
  "mn22:44.2": "pe …",
  "mn22:44.3": "saññā …",
  "mn22:44.4": "saṅkhārā …",
  "mn22:44.5": "viññāṇaṃ niccaṃ vā aniccaṃ vā”ti?",
  "mn22:45.1": "“Aniccaṃ, bhante”.",
  "mn22:46.1": "“Yaṃ panāniccaṃ dukkhaṃ vā taṃ sukhaṃ vā”ti?",
  "mn22:47.1": "“Dukkhaṃ, bhante”.",
  "mn22:48.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—",
  "mn22:48.2": "etaṃ mama, esohamasmi, eso me attā”ti?",
  "mn22:49.1": "“No hetaṃ, bhante”.",
  "mn22:50.1": "“Tasmātiha, bhikkhave, yaṃ kiñci rūpaṃ atītānāgatapaccuppannaṃ, ajjhattaṃ vā bahiddhā vā, oḷārikaṃ vā sukhumaṃ vā, hīnaṃ vā paṇītaṃ vā, yaṃ dūre santike vā, sabbaṃ rūpaṃ ‘netaṃ mama, nesohamasmi, na meso attā’ti—",
  "mn22:50.2": "evametaṃ yathābhūtaṃ sammappaññāya daṭṭhabbaṃ.",
  "mn22:50.3": "Yā kāci vedanā …",
  "mn22:50.4": "pe …",
  "mn22:50.5": "yā kāci saññā …",
  "mn22:50.6": "ye keci saṅkhārā …",
  "mn22:50.7": "yaṃ kiñci viññāṇaṃ atītānāgatapaccuppannaṃ, ajjhattaṃ vā bahiddhā vā, oḷārikaṃ vā sukhumaṃ vā, hīnaṃ vā paṇītaṃ vā, yaṃ dūre santike vā, sabbaṃ viññāṇaṃ ‘netaṃ mama, nesohamasmi, na meso attā’ti—",
  "mn22:50.8": "evametaṃ yathābhūtaṃ sammappaññāya daṭṭhabbaṃ.",
  "mn22:51.1": "Evaṃ passaṃ, bhikkhave, sutavā ariyasāvako rūpasmiṃ nibbindati, vedanāya nibbindati, saññāya nibbindati, saṅkhāresu nibbindati, viññāṇasmiṃ nibbindati,<a class=\"wp\" id=\"wp29\"></a> nibbidā virajjati, virāgā vimuccati, vimuttasmiṃ vimuttamiti ñāṇaṃ hoti.",
  "mn22:51.2": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti.",
  "mn22:51.3": "Ayaṃ vuccati, bhikkhave, bhikkhu ukkhittapaligho itipi, saṃkiṇṇaparikkho itipi, abbūḷhesiko itipi, niraggaḷo itipi, ariyo pannaddhajo pannabhāro visaṃyutto itipi.",
  "mn22:52.1": "Kathañca, bhikkhave, bhikkhu ukkhittapaligho hoti?",
  "mn22:52.2": "Idha, bhikkhave, bhikkhuno avijjā pahīnā hoti, ucchinnamūlā tālāvatthukatā anabhāvaṅkatā, āyatiṃ anuppādadhammā.",
  "mn22:52.3": "Evaṃ kho, bhikkhave, bhikkhu ukkhittapaligho hoti.",
  "mn22:53.1": "Kathañca, bhikkhave, bhikkhu saṅkiṇṇaparikkho hoti?",
  "mn22:53.2": "Idha, bhikkhave, bhikkhuno ponobbhaviko jātisaṃsāro pahīno hoti, ucchinnamūlo tālāvatthukato anabhāvaṅkato, āyatiṃ anuppādadhammo.",
  "mn22:53.3": "Evaṃ kho, bhikkhave, bhikkhu saṅkiṇṇaparikkho hoti.",
  "mn22:54.1": "Kathañca, bhikkhave, bhikkhu abbūḷhesiko hoti?",
  "mn22:54.2": "Idha, bhikkhave, bhikkhuno taṇhā pahīnā hoti, ucchinnamūlā tālāvatthukatā anabhāvaṅkatā, āyatiṃ anuppādadhammā.",
  "mn22:54.3": "Evaṃ kho, bhikkhave, bhikkhu abbūḷhesiko hoti.",
  "mn22:55.1": "Kathañca, bhikkhave, bhikkhu niraggaḷo hoti?",
  "mn22:55.2": "Idha, bhikkhave, bhikkhuno pañca orambhāgiyāni saṃyojanāni pahīnāni honti, ucchinnamūlāni tālāvatthukatāni anabhāvaṅkatāni, āyatiṃ anuppādadhammāni.",
  "mn22:55.3": "Evaṃ kho, bhikkhave, bhikkhu niraggaḷo hoti.",
  "mn22:56.1": "Kathañca, bhikkhave, bhikkhu ariyo pannaddhajo pannabhāro visaṃyutto hoti?",
  "mn22:56.2": "Idha, bhikkhave, bhikkhuno asmimāno pahīno hoti, ucchinnamūlo tālāvatthukato anabhāvaṅkato, āyatiṃ anuppādadhammo.",
  "mn22:56.3": "Evaṃ kho, bhikkhave, bhikkhu ariyo pannaddhajo pannabhāro visaṃyutto hoti.",
  "mn22:57.1": "Evaṃ vimuttacittaṃ kho, bhikkhave, bhikkhuṃ saindā devā sabrahmakā sapajāpatikā anvesaṃ nādhigacchanti:",
  "mn22:57.2": "‘idaṃ nissitaṃ tathāgatassa viññāṇan’ti.",
  "mn22:57.3": "Taṃ kissa hetu?",
  "mn22:57.4": "Diṭṭhevāhaṃ, bhikkhave, dhamme tathāgataṃ ananuvijjoti vadāmi.",
  "mn22:57.5": "Evaṃvādiṃ kho maṃ, bhikkhave, evamakkhāyiṃ eke samaṇabrāhmaṇā asatā tucchā musā abhūtena abbhācikkhanti:",
  "mn22:57.6": "‘venayiko samaṇo gotamo, sato sattassa ucchedaṃ vināsaṃ vibhavaṃ paññāpetī’ti.",
  "mn22:57.7": "Yathā cāhaṃ na, bhikkhave, yathā cāhaṃ na vadāmi, tathā maṃ te bhonto samaṇabrāhmaṇā asatā tucchā musā abhūtena abbhācikkhanti:",
  "mn22:57.8": "‘venayiko samaṇo gotamo, sato sattassa ucchedaṃ vināsaṃ vibhavaṃ paññāpetī’ti.",
  "mn22:57.9": "Pubbe cāhaṃ, bhikkhave, etarahi ca dukkhañceva paññāpemi, dukkhassa ca nirodhaṃ.",
  "mn22:57.10": "Tatra ce, bhikkhave, pare tathāgataṃ akkosanti paribhāsanti rosenti vihesenti, tatra, bhikkhave, tathāgatassa na hoti āghāto na appaccayo na cetaso anabhiraddhi.",
  "mn22:58.1": "Tatra ce, bhikkhave, pare tathāgataṃ sakkaronti garuṃ karonti mānenti pūjenti, tatra, bhikkhave, tathāgatassa na hoti ānando na somanassaṃ na cetaso uppilāvitattaṃ.",
  "mn22:58.2": "Tatra ce, bhikkhave, pare vā tathāgataṃ sakkaronti garuṃ karonti mānenti pūjenti, tatra, bhikkhave, tathāgatassa evaṃ hoti:",
  "mn22:58.3": "‘yaṃ kho idaṃ pubbe pariññātaṃ tattha me evarūpā kārā karīyantī’ti.",
  "mn22:58.4": "Tasmātiha, bhikkhave, tumhe cepi pare akkoseyyuṃ paribhāseyyuṃ roseyyuṃ viheseyyuṃ, tatra tumhe hi na āghāto na appaccayo na cetaso anabhiraddhi karaṇīyā.",
  "mn22:58.5": "Tasmātiha, bhikkhave, tumhe cepi pare sakkareyyuṃ garuṃ kareyyuṃ māneyyuṃ pūjeyyuṃ, tatra tumhehi na ānando na somanassaṃ na cetaso uppilāvitattaṃ karaṇīyaṃ.",
  "mn22:58.6": "Tasmātiha, bhikkhave, tumhe cepi pare sakkareyyuṃ garuṃ kareyyuṃ māneyyuṃ pūjeyyuṃ, tatra tumhākaṃ evamassa:",
  "mn22:58.7": "‘yaṃ kho idaṃ pubbe pariññātaṃ, tatthame evarūpā kārā karīyantī’ti.",
  "mn22:59.1": "Tasmātiha, bhikkhave, yaṃ na tumhākaṃ taṃ pajahatha;",
  "mn22:59.2": "taṃ vo pahīnaṃ dīgharattaṃ hitāya sukhāya bhavissati.",
  "mn22:59.3": "Kiñca, bhikkhave, na tumhākaṃ?",
  "mn22:59.4": "Rūpaṃ, bhikkhave, na tumhākaṃ, taṃ pajahatha;",
  "mn22:59.5": "taṃ vo pahīnaṃ dīgharattaṃ hitāya sukhāya bhavissati.",
  "mn22:59.6": "Vedanā, bhikkhave, na tumhākaṃ, taṃ pajahatha;",
  "mn22:59.7": "sā vo pahīnā dīgharattaṃ hitāya sukhāya bhavissati.",
  "mn22:59.8": "Saññā, bhikkhave, na tumhākaṃ, taṃ pajahatha;",
  "mn22:59.9": "sā vo pahīnā dīgharattaṃ hitāya sukhāya bhavissati.",
  "mn22:59.10": "Saṅkhārā, bhikkhave, na tumhākaṃ, te pajahatha;",
  "mn22:59.11": "te vo pahīnā dīgharattaṃ hitāya sukhāya bhavissanti.",
  "mn22:59.12": "Viññāṇaṃ, bhikkhave, na tumhākaṃ, taṃ pajahatha;",
  "mn22:59.13": "taṃ vo pahīnaṃ dīgharattaṃ hitāya sukhāya bhavissati.",
  "mn22:59.14": "Taṃ kiṃ maññatha, bhikkhave, yaṃ imasmiṃ jetavane tiṇakaṭṭhasākhāpalāsaṃ, taṃ jano hareyya vā daheyya vā yathāpaccayaṃ vā kareyya.",
  "mn22:59.15": "Api nu tumhākaṃ evamassa:",
  "mn22:59.16": "‘amhe jano harati vā dahati vā yathāpaccayaṃ vā karotī’”ti?",
  "mn22:59.17": "“No hetaṃ, bhante”.",
  "mn22:59.18": "“Taṃ kissa hetu”?",
  "mn22:59.19": "“Na hi no etaṃ, bhante, attā vā attaniyaṃ vā”ti.",
  "mn22:59.20": "“Evameva kho, bhikkhave, yaṃ na tumhākaṃ taṃ pajahatha;",
  "mn22:59.21": "taṃ vo pahīnaṃ dīgharattaṃ hitāya sukhāya bhavissati.",
  "mn22:59.22": "Kiñca, bhikkhave, na tumhākaṃ?",
  "mn22:59.23": "Rūpaṃ, bhikkhave, na tumhākaṃ, taṃ pajahatha;",
  "mn22:59.24": "taṃ vo pahīnaṃ dīgharattaṃ hitāya sukhāya bhavissati.",
  "mn22:59.25": "Vedanā, bhikkhave …",
  "mn22:59.26": "pe …",
  "mn22:59.27": "saññā, bhikkhave …",
  "mn22:59.28": "saṅkhārā, bhikkhave …",
  "mn22:59.29": "pe …",
  "mn22:59.30": "viññāṇaṃ, bhikkhave, na tumhākaṃ, taṃ pajahatha;",
  "mn22:59.31": "taṃ vo pahīnaṃ dīgharattaṃ hitāya sukhāya bhavissati.",
  "mn22:60.1": "Evaṃ svākkhāto, bhikkhave, mayā dhammo uttāno vivaṭo pakāsito chinnapilotiko.",
  "mn22:60.2": "Evaṃ svākkhāte, bhikkhave, mayā dhamme uttāne vivaṭe pakāsite chinnapilotike ye te bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā, vaṭṭaṃ tesaṃ natthi paññāpanāya.",
  "mn22:61.1": "Evaṃ svākkhāto, bhikkhave, mayā dhammo uttāno vivaṭo pakāsito chinnapilotiko.",
  "mn22:61.2": "Evaṃ svākkhāte, bhikkhave, mayā dhamme uttāne vivaṭe pakāsite chinnapilotike yesaṃ bhikkhūnaṃ pañcorambhāgiyāni saṃyojanāni pahīnāni, sabbe te opapātikā, tattha parinibbāyino, anāvattidhammā tasmā lokā.",
  "mn22:62.1": "Evaṃ svākkhāto, bhikkhave, mayā dhammo uttāno vivaṭo pakāsito chinnapilotiko.",
  "mn22:62.2": "Evaṃ svākkhāte, bhikkhave, mayā dhamme uttāne vivaṭe pakāsite chinnapilotike yesaṃ bhikkhūnaṃ tīṇi saṃyojanāni pahīnāni, rāgadosamohā tanubhūtā, sabbe te sakadāgāmino, sakideva imaṃ lokaṃ āgantvā dukkhassantaṃ karissanti.",
  "mn22:63.1": "Evaṃ svākkhāto, bhikkhave, mayā dhammo uttāno vivaṭo pakāsito chinnapilotiko.",
  "mn22:63.2": "Evaṃ svākkhāte, bhikkhave, mayā dhamme uttāne vivaṭe pakāsite chinnapilotike yesaṃ bhikkhūnaṃ tīṇi saṃyojanāni pahīnāni, sabbe te sotāpannā, avinipātadhammā, niyatā sambodhiparāyanā.",
  "mn22:64.1": "Evaṃ svākkhāto, bhikkhave, mayā dhammo uttāno vivaṭo pakāsito chinnapilotiko.",
  "mn22:64.2": "Evaṃ svākkhāte, bhikkhave, mayā dhamme uttāne vivaṭe pakāsite chinnapilotike ye te bhikkhū dhammānusārino saddhānusārino sabbe te sambodhiparāyanā.",
  "mn22:65.1": "Evaṃ svākkhāto, bhikkhave, mayā dhammo uttāno vivaṭo pakāsito chinnapilotiko.",
  "mn22:65.2": "Evaṃ svākkhāte, bhikkhave, mayā dhamme uttāne vivaṭe pakāsite chinnapilotike yesaṃ mayi saddhāmattaṃ pemamattaṃ sabbe te saggaparāyanā”ti.",
  "mn22:66.1": "Idamavoca bhagavā.",
  "mn22:66.2": "Attamanā te bhikkhū bhagavato bhāsitaṃ abhinandunti.",
  "mn22:67.1": "Alagaddūpamasuttaṃ niṭṭhitaṃ dutiyaṃ."
}