{
  "_markup_path": "markup/mn/mn64.html",
  "_alt_strings": [
    "en/sujato/mn/mn64.json"
  ],
  "mn64:1.1": "Majjhima Nikāya 64",
  "mn64:2.1": "Mahāmālukyasutta",
  "mn64:3.1": "<span class=\"evam\">Evaṃ me sutaṃ—​</span>",
  "mn64:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn64:3.3": "Tatra kho bhagavā bhikkhū āmantesi:",
  "mn64:3.4": "“bhikkhavo”ti.",
  "mn64:3.5": "“Bhadante”ti te bhikkhū bhagavato paccassosuṃ.",
  "mn64:3.6": "Bhagavā etadavoca: <a class=\"wp\" id=\"wp2\"></a>“",
  "mn64:3.7": "dhāretha no tumhe, bhikkhave, mayā desitāni pañcorambhāgiyāni saṃyojanānī”ti?",
  "mn64:4.1": "Evaṃ vutte, āyasmā mālukyaputto bhagavantaṃ etadavoca:",
  "mn64:4.2": "“ahaṃ kho, bhante, dhāremi bhagavatā desitāni pañcorambhāgiyāni saṃyojanānī”ti.",
  "mn64:4.3": "“Yathā kathaṃ pana tvaṃ, mālukyaputta, dhāresi mayā desitāni pañcorambhāgiyāni saṃyojanānī”ti?",
  "mn64:4.4": "“Sakkāyadiṭṭhiṃ kho ahaṃ, bhante, bhagavatā orambhāgiyaṃ saṃyojanaṃ desitaṃ dhāremi;",
  "mn64:4.5": "vicikicchaṃ kho ahaṃ, bhante, bhagavatā orambhāgiyaṃ saṃyojanaṃ desitaṃ dhāremi;",
  "mn64:4.6": "sīlabbataparāmāsaṃ kho ahaṃ, bhante, bhagavatā orambhāgiyaṃ saṃyojanaṃ desitaṃ dhāremi;",
  "mn64:4.7": "kāmacchandaṃ kho ahaṃ, bhante, bhagavatā orambhāgiyaṃ saṃyojanaṃ desitaṃ dhāremi;",
  "mn64:4.8": "byāpādaṃ kho ahaṃ, bhante, bhagavatā orambhāgiyaṃ saṃyojanaṃ desitaṃ dhāremi.",
  "mn64:4.9": "Evaṃ kho ahaṃ, bhante, dhāremi bhagavatā desitāni pañcorambhāgiyāni saṃyojanānī”ti.",
  "mn64:5.1": "“Kassa kho nāma tvaṃ, mālukyaputta, imāni evaṃ pañcorambhāgiyāni saṃyojanāni desitāni dhāresi?",
  "mn64:5.2": "Nanu, mālukyaputta, aññatitthiyā paribbājakā iminā taruṇūpamena upārambhena upārambhissanti?",
  "mn64:5.3": "Daharassa hi, mālukyaputta, kumārassa mandassa uttānaseyyakassa sakkāyotipi na hoti, kuto panassa uppajjissati sakkāyadiṭṭhi?",
  "mn64:5.4": "Anusetvevassa sakkāyadiṭṭhānusayo.",
  "mn64:5.5": "Daharassa hi, mālukyaputta, kumārassa mandassa uttānaseyyakassa dhammātipi na hoti, kuto panassa uppajjissati dhammesu vicikicchā?",
  "mn64:5.6": "Anusetvevassa vicikicchānusayo.",
  "mn64:5.7": "Daharassa hi, mālukyaputta, kumārassa mandassa uttānaseyyakassa sīlātipi na hoti, kuto panassa uppajjissati sīlesu sīlabbataparāmāso?",
  "mn64:5.8": "Anusetvevassa sīlabbataparāmāsānusayo.",
  "mn64:5.9": "Daharassa hi, mālukyaputta, kumārassa mandassa uttānaseyyakassa kāmātipi na hoti, kuto panassa uppajjissati kāmesu kāmacchando?",
  "mn64:5.10": "Anusetvevassa kāmarāgānusayo.",
  "mn64:5.11": "Daharassa hi, mālukyaputta, kumārassa mandassa uttānaseyyakassa sattātipi na hoti, kuto panassa uppajjissati sattesu byāpādo?",
  "mn64:5.12": "Anusetvevassa byāpādānusayo.",
  "mn64:5.13": "Nanu, mālukyaputta, aññatitthiyā paribbājakā iminā taruṇūpamena upārambhena upārambhissantī”ti?",
  "mn64:6.1": "Evaṃ vutte, āyasmā ānando bhagavantaṃ etadavoca:",
  "mn64:6.2": "“etassa, bhagavā, kālo, etassa, sugata, kālo yaṃ bhagavā pañcorambhāgiyāni saṃyojanāni deseyya.",
  "mn64:6.3": "Bhagavato sutvā bhikkhū dhāressantī”ti.",
  "mn64:6.4": "“Tena hānanda, suṇāhi, sādhukaṃ manasi karohi;",
  "mn64:6.5": "bhāsissāmī”ti.",
  "mn64:6.6": "“Evaṃ, bhante”ti kho āyasmā ānando bhagavato paccassosi.",
  "mn64:6.7": "Bhagavā etadavoca:",
  "mn64:7.1": "“Idhānanda, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto sakkāyadiṭṭhipariyuṭṭhitena cetasā viharati sakkāyadiṭṭhiparetena;",
  "mn64:7.2": "uppannāya ca sakkāyadiṭṭhiyā nissaraṇaṃ yathābhūtaṃ nappajānāti.",
  "mn64:7.3": "Tassa sā sakkāyadiṭṭhi thāmagatā appaṭivinītā orambhāgiyaṃ saṃyojanaṃ.",
  "mn64:8.1": "Vicikicchāpariyuṭṭhitena cetasā viharati vicikicchāparetena;",
  "mn64:8.2": "uppannāya ca vicikicchāya nissaraṇaṃ yathābhūtaṃ nappajānāti.",
  "mn64:8.3": "Tassa sā vicikicchā thāmagatā appaṭivinītā orambhāgiyaṃ saṃyojanaṃ.",
  "mn64:9.1": "Sīlabbataparāmāsapariyuṭṭhitena cetasā viharati sīlabbataparāmāsaparetena;",
  "mn64:9.2": "uppannassa ca sīlabbataparāmāsassa nissaraṇaṃ yathābhūtaṃ nappajānāti.",
  "mn64:9.3": "Tassa so sīlabbataparāmāso thāmagato appaṭivinīto orambhāgiyaṃ saṃyojanaṃ.",
  "mn64:10.1": "Kāmarāgapariyuṭṭhitena cetasā viharati kāmarāgaparetena;",
  "mn64:10.2": "uppannassa ca kāmarāgassa nissaraṇaṃ yathābhūtaṃ nappajānāti.",
  "mn64:10.3": "Tassa so kāmarāgo thāmagato appaṭivinīto orambhāgiyaṃ saṃyojanaṃ.",
  "mn64:11.1": "Byāpādapariyuṭṭhitena cetasā viharati byāpādaparetena;",
  "mn64:11.2": "uppannassa ca byāpādassa nissaraṇaṃ yathābhūtaṃ nappajānāti.",
  "mn64:11.3": "Tassa so byāpādo thāmagato appaṭivinīto orambhāgiyaṃ saṃyojanaṃ.",
  "mn64:12.1": "Sutavā ca kho, ānanda, ariyasāvako ariyānaṃ dassāvī ariyadhammassa kovido ariyadhamme suvinīto, sappurisānaṃ dassāvī sappurisadhammassa kovido sappurisadhamme suvinīto na sakkāyadiṭṭhipariyuṭṭhitena cetasā viharati na sakkāyadiṭṭhiparetena;",
  "mn64:12.2": "uppannāya ca sakkāyadiṭṭhiyā nissaraṇaṃ yathābhūtaṃ pajānāti.",
  "mn64:12.3": "Tassa sā sakkāyadiṭṭhi sānusayā pahīyati.",
  "mn64:13.1": "Na vicikicchāpariyuṭṭhitena cetasā viharati na vicikicchāparetena;",
  "mn64:13.2": "uppannāya ca vicikicchāya nissaraṇaṃ yathābhūtaṃ pajānāti.",
  "mn64:13.3": "Tassa sā vicikicchā sānusayā pahīyati.",
  "mn64:14.1": "Na sīlabbataparāmāsapariyuṭṭhitena cetasā viharati na sīlabbataparāmāsaparetena;",
  "mn64:14.2": "uppannassa ca sīlabbataparāmāsassa nissaraṇaṃ yathābhūtaṃ pajānāti.",
  "mn64:14.3": "Tassa so sīlabbataparāmāso sānusayo pahīyati.",
  "mn64:15.1": "Na kāmarāgapariyuṭṭhitena cetasā viharati na kāmarāgaparetena;",
  "mn64:15.2": "uppannassa ca kāmarāgassa nissaraṇaṃ yathābhūtaṃ pajānāti.",
  "mn64:15.3": "Tassa so kāmarāgo sānusayo pahīyati.",
  "mn64:16.1": "Na byāpādapariyuṭṭhitena cetasā viharati na byāpādaparetena;",
  "mn64:16.2": "uppannassa ca byāpādassa nissaraṇaṃ yathābhūtaṃ pajānāti.",
  "mn64:16.3": "Tassa so byāpādo sānusayo pahīyati.",
  "mn64:17.1": "Yo, ānanda, maggo yā paṭipadā pañcannaṃ orambhāgiyānaṃ saṃyojanānaṃ pahānāya taṃ maggaṃ taṃ paṭipadaṃ anāgamma pañcorambhāgiyāni saṃyojanāni ñassati vā dakkhati vā pajahissati vāti—",
  "mn64:17.2": "netaṃ ṭhānaṃ vijjati.",
  "mn64:17.3": "Seyyathāpi, ānanda, mahato rukkhassa tiṭṭhato sāravato tacaṃ acchetvā phegguṃ acchetvā sāracchedo bhavissatīti—",
  "mn64:17.4": "netaṃ ṭhānaṃ vijjati;",
  "mn64:17.5": "evameva kho, ānanda, yo maggo yā paṭipadā pañcannaṃ orambhāgiyānaṃ saṃyojanānaṃ pahānāya taṃ maggaṃ taṃ paṭipadaṃ anāgamma pañcorambhāgiyāni saṃyojanāni ñassati vā dakkhati vā pajahissati vāti—",
  "mn64:17.6": "netaṃ ṭhānaṃ vijjati.",
  "mn64:18.1": "Yo ca kho, ānanda, maggo yā paṭipadā pañcannaṃ orambhāgiyānaṃ saṃyojanānaṃ pahānāya taṃ maggaṃ taṃ paṭipadaṃ āgamma pañcorambhāgiyāni saṃyojanāni ñassati vā dakkhati vā pajahissati vāti—",
  "mn64:18.2": "ṭhānametaṃ vijjati.",
  "mn64:18.3": "Seyyathāpi, ānanda, mahato rukkhassa tiṭṭhato sāravato tacaṃ chetvā phegguṃ chetvā sāracchedo bhavissatīti—",
  "mn64:18.4": "ṭhānametaṃ vijjati;",
  "mn64:18.5": "evameva kho, ānanda, yo maggo yā paṭipadā pañcannaṃ orambhāgiyānaṃ saṃyojanānaṃ pahānāya taṃ maggaṃ taṃ paṭipadaṃ āgamma pañcorambhāgiyāni saṃyojanāni ñassati vā dakkhati vā pajahissati vāti—",
  "mn64:18.6": "ṭhānametaṃ vijjati.",
  "mn64:18.7": "Seyyathāpi, ānanda, gaṅgā nadī pūrā udakassa samatittikā kākapeyyā.",
  "mn64:18.8": "Atha dubbalako puriso āgaccheyya:",
  "mn64:18.9": "‘ahaṃ imissā gaṅgāya nadiyā tiriyaṃ bāhāya sotaṃ chetvā sotthinā pāraṃ gacchissāmī’ti;",
  "mn64:18.10": "so na sakkuṇeyya gaṅgāya nadiyā tiriyaṃ bāhāya sotaṃ chetvā sotthinā pāraṃ gantuṃ.",
  "mn64:18.11": "Evameva kho, ānanda, yesaṃ kesañci sakkāyanirodhāya dhamme desiyamāne cittaṃ na pakkhandati nappasīdati na santiṭṭhati na vimuccati;",
  "mn64:18.12": "seyyathāpi so dubbalako puriso evamete daṭṭhabbā.",
  "mn64:18.13": "Seyyathāpi, ānanda, gaṅgā nadī pūrā udakassa samatittikā kākapeyyā.",
  "mn64:18.14": "Atha balavā puriso āgaccheyya:",
  "mn64:18.15": "‘ahaṃ imissā gaṅgāya nadiyā tiriyaṃ bāhāya sotaṃ chetvā sotthinā pāraṃ gacchissāmī’ti;",
  "mn64:18.16": "so sakkuṇeyya gaṅgāya nadiyā tiriyaṃ bāhāya sotaṃ chetvā sotthinā pāraṃ gantuṃ.",
  "mn64:18.17": "Evameva kho, ānanda, yesaṃ kesañci sakkāyanirodhāya dhamme desiyamāne cittaṃ pakkhandati pasīdati santiṭṭhati vimuccati;",
  "mn64:18.18": "seyyathāpi so balavā puriso evamete daṭṭhabbā.",
  "mn64:19.1": "Katamo cānanda, maggo, katamā paṭipadā pañcannaṃ orambhāgiyānaṃ saṃyojanānaṃ pahānāya?",
  "mn64:19.2": "Idhānanda, bhikkhu upadhivivekā akusalānaṃ dhammānaṃ pahānā sabbaso kāyaduṭṭhullānaṃ paṭippassaddhiyā vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.",
  "mn64:19.3": "So yadeva tattha hoti rūpagataṃ vedanāgataṃ saññāgataṃ saṅkhāragataṃ viññāṇagataṃ te dhamme aniccato dukkhato rogato gaṇḍato sallato aghato ābādhato parato palokato suññato anattato samanupassati.",
  "mn64:19.4": "So tehi dhammehi cittaṃ paṭivāpeti.",
  "mn64:19.5": "So tehi dhammehi cittaṃ paṭivāpetvā amatāya dhātuyā cittaṃ upasaṃharati:",
  "mn64:19.6": "‘etaṃ santaṃ etaṃ paṇītaṃ yadidaṃ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānan’ti.",
  "mn64:19.7": "So tattha ṭhito āsavānaṃ khayaṃ pāpuṇāti;",
  "mn64:19.8": "no ce āsavānaṃ khayaṃ pāpuṇāti teneva dhammarāgena tāya dhammanandiyā pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī, anāvattidhammo tasmā lokā.",
  "mn64:19.9": "Ayampi kho, ānanda, maggo ayaṃ paṭipadā pañcannaṃ orambhāgiyānaṃ saṃyojanānaṃ pahānāya.",
  "mn64:20.1": "Puna caparaṃ, ānanda, bhikkhu vitakkavicārānaṃ vūpasamā …",
  "mn64:20.2": "pe …",
  "mn64:20.3": "dutiyaṃ jhānaṃ upasampajja viharati …",
  "mn64:20.4": "pe …",
  "mn64:20.5": "tatiyaṃ jhānaṃ …",
  "mn64:20.6": "pe …",
  "mn64:20.7": "catutthaṃ jhānaṃ upasampajja viharati.",
  "mn64:20.8": "So yadeva tattha hoti rūpagataṃ vedanāgataṃ saññāgataṃ saṅkhāragataṃ viññāṇagataṃ …",
  "mn64:20.9": "pe …",
  "mn64:20.10": "anāvattidhammo tasmā lokā.",
  "mn64:20.11": "Ayampi kho, ānanda, maggo ayaṃ paṭipadā pañcannaṃ orambhāgiyānaṃ saṃyojanānaṃ pahānāya.",
  "mn64:21.1": "Puna caparaṃ, ānanda, bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati.",
  "mn64:21.2": "So yadeva tattha hoti vedanāgataṃ saññāgataṃ saṅkhāragataṃ viññāṇagataṃ …",
  "mn64:21.3": "pe …",
  "mn64:21.4": "anāvattidhammo tasmā lokā.",
  "mn64:21.5": "Ayampi kho, ānanda, maggo ayaṃ paṭipadā pañcannaṃ orambhāgiyānaṃ saṃyojanānaṃ pahānāya.",
  "mn64:22.1": "Puna caparaṃ, ānanda, bhikkhu sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati.",
  "mn64:22.2": "So yadeva tattha hoti vedanāgataṃ saññāgataṃ saṅkhāragataṃ viññāṇagataṃ …",
  "mn64:22.3": "pe …",
  "mn64:22.4": "anāvattidhammo tasmā lokā.",
  "mn64:22.5": "Ayampi kho, ānanda, maggo ayaṃ paṭipadā pañcannaṃ orambhāgiyānaṃ saṃyojanānaṃ pahānāya.",
  "mn64:23.1": "Puna caparaṃ, ānanda, bhikkhu sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati.",
  "mn64:23.2": "So yadeva tattha hoti vedanāgataṃ saññāgataṃ saṅkhāragataṃ viññāṇagataṃ …",
  "mn64:23.3": "pe …",
  "mn64:23.4": "anāvattidhammo tasmā lokā.",
  "mn64:23.5": "Ayampi kho, ānanda, maggo ayaṃ paṭipadā pañcannaṃ orambhāgiyānaṃ saṃyojanānaṃ pahānāyā”ti.",
  "mn64:24.1": "“Eso ce, bhante, maggo esā paṭipadā pañcannaṃ orambhāgiyānaṃ saṃyojanānaṃ pahānāya, atha kiñcarahi idhekacce bhikkhū cetovimuttino ekacce bhikkhū paññāvimuttino”ti?",
  "mn64:24.2": "“Ettha kho panesāhaṃ, ānanda, indriyavemattataṃ vadāmī”ti.",
  "mn64:25.1": "Idamavoca bhagavā.",
  "mn64:25.2": "Attamano āyasmā ānando bhagavato bhāsitaṃ abhinandīti.",
  "mn64:26.1": "Mahāmālukyasuttaṃ niṭṭhitaṃ catutthaṃ."
}