{
  "_markup_path": "markup/mn/mn118.html",
  "_alt_strings": [
    "en/sujato/mn/mn118.json"
  ],
  "mn118:1.1": "Majjhima Nikāya 118",
  "mn118:2.1": "Ānāpānassatisutta",
  "mn118:3.1": "<span class=\"evam\">Evaṃ me sutaṃ—​</span>",
  "mn118:3.2": "ekaṃ samayaṃ bhagavā sāvatthiyaṃ viharati pubbārāme migāramātupāsāde sambahulehi abhiññātehi abhiññātehi therehi sāvakehi saddhiṃ—",
  "mn118:3.3": "āyasmatā ca sāriputtena āyasmatā ca mahāmoggallānena āyasmatā ca mahākassapena āyasmatā ca mahākaccāyanena āyasmatā ca mahākoṭṭhikena āyasmatā ca mahākappinena āyasmatā ca mahācundena āyasmatā ca anuruddhena āyasmatā ca revatena āyasmatā ca ānandena, aññehi ca abhiññātehi abhiññātehi therehi sāvakehi saddhiṃ.",
  "mn118:4.1": "Tena kho pana samayena therā bhikkhū nave bhikkhū ovadanti anusāsanti.",
  "mn118:4.2": "Appekacce therā bhikkhū dasapi bhikkhū ovadanti anusāsanti, appekacce therā bhikkhū vīsampi bhikkhū ovadanti anusāsanti, appekacce therā bhikkhū tiṃsampi bhikkhū ovadanti anusāsanti, appekacce therā bhikkhū cattārīsampi bhikkhū ovadanti anusāsanti.",
  "mn118:4.3": "Te ca navā bhikkhū therehi bhikkhūhi ovadiyamānā anusāsiyamānā uḷāraṃ pubbenāparaṃ visesaṃ jānanti.",
  "mn118:5.1": "Tena kho pana samayena bhagavā tadahuposathe pannarase pavāraṇāya puṇṇāya puṇṇamāya rattiyā bhikkhusaṃghaparivuto abbhokāse nisinno hoti.",
  "mn118:5.2": "Atha kho bhagavā tuṇhībhūtaṃ tuṇhībhūtaṃ bhikkhusaṃghaṃ anuviloketvā bhikkhū āmantesi: <a class=\"wp\" id=\"wp4\"></a>“",
  "mn118:5.3": "āraddhosmi, bhikkhave, imāya paṭipadāya;",
  "mn118:5.4": "āraddhacittosmi, bhikkhave, imāya paṭipadāya.",
  "mn118:5.5": "Tasmātiha, bhikkhave, bhiyyoso mattāya vīriyaṃ ārabhatha appattassa pattiyā, anadhigatassa adhigamāya, asacchikatassa sacchikiriyāya.",
  "mn118:5.6": "Idhevāhaṃ sāvatthiyaṃ komudiṃ cātumāsiniṃ āgamessāmī”ti.",
  "mn118:5.7": "Assosuṃ kho jānapadā bhikkhū:",
  "mn118:5.8": "“bhagavā kira tattheva sāvatthiyaṃ komudiṃ cātumāsiniṃ āgamessatī”ti.",
  "mn118:5.9": "Te jānapadā bhikkhū sāvatthiṃ osaranti bhagavantaṃ dassanāya.",
  "mn118:5.10": "Te ca kho therā bhikkhū bhiyyoso mattāya nave bhikkhū ovadanti anusāsanti.",
  "mn118:5.11": "Appekacce therā bhikkhū dasapi bhikkhū ovadanti anusāsanti, appekacce therā bhikkhū vīsampi bhikkhū ovadanti anusāsanti, appekacce therā bhikkhū tiṃsampi bhikkhū ovadanti anusāsanti, appekacce therā bhikkhū cattārīsampi bhikkhū ovadanti anusāsanti.",
  "mn118:5.12": "Te ca navā bhikkhū therehi bhikkhūhi ovadiyamānā anusāsiyamānā uḷāraṃ pubbenāparaṃ visesaṃ jānanti.",
  "mn118:6.1": "Tena kho pana samayena bhagavā tadahuposathe pannarase komudiyā cātumāsiniyā puṇṇāya puṇṇamāya rattiyā bhikkhusaṅghaparivuto abbhokāse nisinno hoti.",
  "mn118:6.2": "Atha kho bhagavā tuṇhībhūtaṃ tuṇhībhūtaṃ bhikkhusaṅghaṃ anuviloketvā bhikkhū āmantesi:",
  "mn118:7.1": "“Apalāpāyaṃ, bhikkhave, parisā;",
  "mn118:7.2": "nippalāpāyaṃ, bhikkhave, parisā;",
  "mn118:7.3": "suddhā sāre patiṭṭhitā.",
  "mn118:7.4": "Tathārūpo ayaṃ, bhikkhave, bhikkhusaṃgho;",
  "mn118:7.5": "tathārūpā ayaṃ, bhikkhave, parisā yathārūpā parisā āhuneyyā pāhuneyyā dakkhiṇeyyā añjalikaraṇīyā anuttaraṃ puññakkhettaṃ lokassa.",
  "mn118:7.6": "Tathārūpo ayaṃ, bhikkhave, bhikkhusaṃgho;",
  "mn118:7.7": "tathārūpā ayaṃ, bhikkhave, parisā yathārūpāya parisāya appaṃ dinnaṃ bahu hoti, bahu dinnaṃ bahutaraṃ.",
  "mn118:7.8": "Tathārūpo ayaṃ, bhikkhave, bhikkhusaṃgho;",
  "mn118:7.9": "tathārūpā ayaṃ, bhikkhave, parisā yathārūpā parisā dullabhā dassanāya lokassa.",
  "mn118:7.10": "Tathārūpo ayaṃ, bhikkhave, bhikkhusaṃgho;",
  "mn118:7.11": "tathārūpā ayaṃ, bhikkhave, parisā yathārūpaṃ parisaṃ alaṃ yojanagaṇanāni dassanāya gantuṃ puṭosenāpi.",
  "mn118:8.1": "Santi, bhikkhave, bhikkhū imasmiṃ bhikkhusaṃghe arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā—",
  "mn118:8.2": "evarūpāpi, bhikkhave, santi bhikkhū imasmiṃ bhikkhusaṃghe.",
  "mn118:8.3": "Santi, bhikkhave, bhikkhū imasmiṃ bhikkhusaṃghe pañcannaṃ orambhāgiyānaṃ saṃyojanānaṃ parikkhayā opapātikā tattha parinibbāyino anāvattidhammā tasmā lokā—",
  "mn118:8.4": "evarūpāpi, bhikkhave, santi bhikkhū imasmiṃ bhikkhusaṃghe.",
  "mn118:8.5": "Santi, bhikkhave, bhikkhū imasmiṃ bhikkhusaṃghe tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmino sakideva imaṃ lokaṃ āgantvā dukkhassantaṃ karissanti—",
  "mn118:8.6": "evarūpāpi, bhikkhave, santi bhikkhū imasmiṃ bhikkhusaṃghe.",
  "mn118:8.7": "Santi, bhikkhave, bhikkhū imasmiṃ bhikkhusaṃghe tiṇṇaṃ saṃyojanānaṃ parikkhayā sotāpannā avinipātadhammā niyatā sambodhiparāyanā—",
  "mn118:8.8": "evarūpāpi, bhikkhave, santi bhikkhū imasmiṃ bhikkhusaṃghe.",
  "mn118:9.1": "Santi, bhikkhave, bhikkhū imasmiṃ bhikkhusaṅghe catunnaṃ satipaṭṭhānānaṃ bhāvanānuyogamanuyuttā viharanti—",
  "mn118:9.2": "evarūpāpi, bhikkhave, santi bhikkhū imasmiṃ bhikkhusaṅghe.",
  "mn118:9.3": "Santi, bhikkhave, bhikkhū imasmiṃ bhikkhusaṅghe catunnaṃ sammappadhānānaṃ bhāvanānuyogamanuyuttā viharanti …",
  "mn118:9.4": "pe …",
  "mn118:9.5": "catunnaṃ iddhipādānaṃ …",
  "mn118:9.6": "pañcannaṃ indriyānaṃ …",
  "mn118:9.7": "pañcannaṃ balānaṃ …",
  "mn118:9.8": "sattannaṃ bojjhaṅgānaṃ …",
  "mn118:9.9": "ariyassa aṭṭhaṅgikassa maggassa bhāvanānuyogamanuyuttā viharanti—",
  "mn118:9.10": "evarūpāpi, bhikkhave, santi bhikkhū imasmiṃ bhikkhusaṅghe.",
  "mn118:9.11": "Santi, bhikkhave, bhikkhū imasmiṃ bhikkhusaṅghe mettābhāvanānuyogamanuyuttā viharanti …",
  "mn118:9.12": "karuṇābhāvanānuyogamanuyuttā viharanti …",
  "mn118:9.13": "muditābhāvanānuyogamanuyuttā viharanti …",
  "mn118:9.14": "upekkhābhāvanānuyogamanuyuttā viharanti …",
  "mn118:9.15": "asubhabhāvanānuyogamanuyuttā viharanti …",
  "mn118:9.16": "aniccasaññābhāvanānuyogamanuyuttā viharanti—",
  "mn118:9.17": "evarūpāpi, bhikkhave, santi bhikkhū imasmiṃ bhikkhusaṅghe.",
  "mn118:9.18": "Santi, bhikkhave, bhikkhū imasmiṃ bhikkhusaṅghe ānāpānassatibhāvanānuyogamanuyuttā viharanti.",
  "mn118:9.19": "Ānāpānassati, bhikkhave, bhāvitā bahulīkatā mahapphalā hoti mahānisaṃsā.",
  "mn118:9.20": "Ānāpānassati, bhikkhave, bhāvitā bahulīkatā cattāro satipaṭṭhāne paripūreti.",
  "mn118:9.21": "Cattāro satipaṭṭhānā bhāvitā bahulīkatā satta bojjhaṅge paripūrenti.",
  "mn118:9.22": "Satta bojjhaṅgā bhāvitā bahulīkatā vijjāvimuttiṃ paripūrenti.",
  "mn118:10.1": "Kathaṃ bhāvitā ca, bhikkhave, ānāpānassati kathaṃ bahulīkatā mahapphalā hoti mahānisaṃsā?",
  "mn118:10.2": "Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā.",
  "mn118:10.3": "So satova assasati satova passasati.",
  "mn118:11.1": "Dīghaṃ vā assasanto ‘dīghaṃ assasāmī’ti pajānāti, dīghaṃ vā passasanto ‘dīghaṃ passasāmī’ti pajānāti;",
  "mn118:11.2": "rassaṃ vā assasanto ‘rassaṃ assasāmī’ti pajānāti, rassaṃ vā passasanto ‘rassaṃ passasāmī’ti pajānāti;",
  "mn118:11.3": "‘sabbakāyapaṭisaṃvedī assasissāmī’ti sikkhati, ‘sabbakāyapaṭisaṃvedī passasissāmī’ti sikkhati;",
  "mn118:11.4": "‘passambhayaṃ kāyasaṅkhāraṃ assasissāmī’ti sikkhati, ‘passambhayaṃ kāyasaṅkhāraṃ passasissāmī’ti sikkhati. <span class=\"brnum\">(1)</span>",
  "mn118:12.1": "‘Pītipaṭisaṃvedī assasissāmī’ti sikkhati, ‘pītipaṭisaṃvedī passasissāmī’ti sikkhati;",
  "mn118:12.2": "‘sukhapaṭisaṃvedī assasissāmī’ti sikkhati, ‘sukhapaṭisaṃvedī passasissāmī’ti sikkhati;",
  "mn118:12.3": "‘cittasaṅkhārapaṭisaṃvedī assasissāmī’ti sikkhati, ‘cittasaṅkhārapaṭisaṃvedī passasissāmī’ti sikkhati;",
  "mn118:12.4": "‘passambhayaṃ cittasaṅkhāraṃ assasissāmī’ti sikkhati, ‘passambhayaṃ cittasaṅkhāraṃ passasissāmī’ti sikkhati. <span class=\"brnum\">(2)</span>",
  "mn118:13.1": "‘Cittapaṭisaṃvedī assasissāmī’ti sikkhati, ‘cittapaṭisaṃvedī passasissāmī’ti sikkhati;",
  "mn118:13.2": "‘abhippamodayaṃ cittaṃ assasissāmī’ti sikkhati, ‘abhippamodayaṃ cittaṃ passasissāmī’ti sikkhati;",
  "mn118:13.3": "‘samādahaṃ cittaṃ assasissāmī’ti sikkhati, ‘samādahaṃ cittaṃ passasissāmī’ti sikkhati;",
  "mn118:13.4": "‘vimocayaṃ cittaṃ assasissāmī’ti sikkhati, ‘vimocayaṃ cittaṃ passasissāmī’ti sikkhati. <span class=\"brnum\">(3)</span>",
  "mn118:14.1": "‘Aniccānupassī assasissāmī’ti sikkhati, ‘aniccānupassī passasissāmī’ti sikkhati;",
  "mn118:14.2": "‘virāgānupassī assasissāmī’ti sikkhati, ‘virāgānupassī passasissāmī’ti sikkhati;",
  "mn118:14.3": "‘nirodhānupassī assasissāmī’ti sikkhati, ‘nirodhānupassī passasissāmī’ti sikkhati;",
  "mn118:14.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati.",
  "mn118:15.1": "Evaṃ bhāvitā kho, bhikkhave, ānāpānassati evaṃ bahulīkatā mahapphalā hoti mahānisaṃsā. <span class=\"brnum\">(4)</span>",
  "mn118:16.1": "Kathaṃ bhāvitā ca, bhikkhave, ānāpānassati kathaṃ bahulīkatā cattāro satipaṭṭhāne paripūreti?",
  "mn118:16.2": "Yasmiṃ samaye, bhikkhave, bhikkhu dīghaṃ vā assasanto ‘dīghaṃ assasāmī’ti pajānāti, dīghaṃ vā passasanto ‘dīghaṃ passasāmī’ti pajānāti;",
  "mn118:16.3": "rassaṃ vā assasanto ‘rassaṃ assasāmī’ti pajānāti, rassaṃ vā passasanto ‘rassaṃ passasāmī’ti pajānāti;",
  "mn118:16.4": "‘sabbakāyapaṭisaṃvedī assasissāmī’ti sikkhati, ‘sabbakāyapaṭisaṃvedī passasissāmī’ti sikkhati;",
  "mn118:16.5": "‘passambhayaṃ kāyasaṅkhāraṃ assasissāmī’ti sikkhati, ‘passambhayaṃ kāyasaṅkhāraṃ passasissāmī’ti sikkhati;",
  "mn118:16.6": "kāye kāyānupassī, bhikkhave, tasmiṃ samaye bhikkhu viharati ātāpī sampajāno satimā vineyya loke abhijjhādomanassaṃ.",
  "mn118:16.7": "Kāyesu kāyaññatarāhaṃ, bhikkhave, evaṃ vadāmi yadidaṃ—",
  "mn118:16.8": "assāsapassāsā.",
  "mn118:16.9": "Tasmātiha, bhikkhave, kāye kāyānupassī tasmiṃ samaye bhikkhu viharati ātāpī sampajāno satimā vineyya loke abhijjhādomanassaṃ. <span class=\"brnum\">(1)</span>",
  "mn118:17.1": "Yasmiṃ samaye, bhikkhave, bhikkhu ‘pītipaṭisaṃvedī assasissāmī’ti sikkhati, ‘pītipaṭisaṃvedī passasissāmī’ti sikkhati;",
  "mn118:17.2": "‘sukhapaṭisaṃvedī assasissāmī’ti sikkhati, ‘sukhapaṭisaṃvedī passasissāmī’ti sikkhati;",
  "mn118:17.3": "‘cittasaṅkhārapaṭisaṃvedī assasissāmī’ti sikkhati, ‘cittasaṅkhārapaṭisaṃvedī passasissāmī’ti sikkhati;",
  "mn118:17.4": "‘passambhayaṃ cittasaṅkhāraṃ assasissāmī’ti sikkhati, ‘passambhayaṃ cittasaṅkhāraṃ passasissāmī’ti sikkhati;",
  "mn118:17.5": "vedanāsu vedanānupassī, bhikkhave, tasmiṃ samaye bhikkhu viharati ātāpī sampajāno satimā vineyya loke abhijjhādomanassaṃ.",
  "mn118:17.6": "Vedanāsu vedanāññatarāhaṃ, bhikkhave, evaṃ vadāmi yadidaṃ—",
  "mn118:17.7": "assāsapassāsānaṃ sādhukaṃ manasikāraṃ.",
  "mn118:17.8": "Tasmātiha, bhikkhave, vedanāsu vedanānupassī tasmiṃ samaye bhikkhu viharati ātāpī sampajāno satimā vineyya loke abhijjhādomanassaṃ. <span class=\"brnum\">(2)</span>",
  "mn118:18.1": "Yasmiṃ samaye, bhikkhave, bhikkhu ‘cittapaṭisaṃvedī assasissāmī’ti sikkhati, ‘cittapaṭisaṃvedī passasissāmī’ti sikkhati;",
  "mn118:18.2": "‘abhippamodayaṃ cittaṃ assasissāmī’ti sikkhati, ‘abhippamodayaṃ cittaṃ passasissāmī’ti sikkhati;",
  "mn118:18.3": "‘samādahaṃ cittaṃ assasissāmī’ti sikkhati, ‘samādahaṃ cittaṃ passasissāmī’ti sikkhati;",
  "mn118:18.4": "‘vimocayaṃ cittaṃ assasissāmī’ti sikkhati, ‘vimocayaṃ cittaṃ passasissāmī’ti sikkhati;",
  "mn118:18.5": "citte cittānupassī, bhikkhave, tasmiṃ samaye bhikkhu viharati ātāpī sampajāno satimā vineyya loke abhijjhādomanassaṃ.",
  "mn118:18.6": "Nāhaṃ, bhikkhave, muṭṭhassatissa asampajānassa ānāpānassatiṃ vadāmi.",
  "mn118:18.7": "Tasmātiha, bhikkhave, citte cittānupassī tasmiṃ samaye bhikkhu viharati ātāpī sampajāno satimā vineyya loke abhijjhādomanassaṃ. <span class=\"brnum\">(3)</span>",
  "mn118:19.1": "Yasmiṃ samaye, bhikkhave, bhikkhu ‘aniccānupassī assasissāmī’ti sikkhati, ‘aniccānupassī passasissāmī’ti sikkhati;",
  "mn118:19.2": "‘virāgānupassī assasissāmī’ti sikkhati, ‘virāgānupassī passasissāmī’ti sikkhati;",
  "mn118:19.3": "‘nirodhānupassī assasissāmī’ti sikkhati, ‘nirodhānupassī passasissāmī’ti sikkhati;",
  "mn118:19.4": "‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati;",
  "mn118:19.5": "dhammesu dhammānupassī, bhikkhave, tasmiṃ samaye bhikkhu viharati ātāpī sampajāno satimā vineyya loke abhijjhādomanassaṃ.",
  "mn118:19.6": "So yaṃ taṃ abhijjhādomanassānaṃ pahānaṃ taṃ paññāya disvā sādhukaṃ ajjhupekkhitā hoti.",
  "mn118:19.7": "Tasmātiha, bhikkhave, dhammesu dhammānupassī tasmiṃ samaye bhikkhu viharati ātāpī sampajāno satimā vineyya loke abhijjhādomanassaṃ. <span class=\"brnum\">(4)</span>",
  "mn118:20.1": "Evaṃ bhāvitā kho, bhikkhave, ānāpānassati evaṃ bahulīkatā cattāro satipaṭṭhāne paripūreti.",
  "mn118:21.1": "Kathaṃ bhāvitā ca, bhikkhave, cattāro satipaṭṭhānā kathaṃ bahulīkatā satta bojjhaṅge paripūrenti?",
  "mn118:21.2": "Yasmiṃ samaye, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ, upaṭṭhitāssa tasmiṃ samaye sati hoti asammuṭṭhā.",
  "mn118:21.3": "Yasmiṃ samaye, bhikkhave, bhikkhuno upaṭṭhitā sati hoti asammuṭṭhā, satisambojjhaṅgo tasmiṃ samaye bhikkhuno āraddho hoti.",
  "mn118:21.4": "Satisambojjhaṅgaṃ tasmiṃ samaye bhikkhu bhāveti, satisambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(1)</span>",
  "mn118:22.1": "So tathāsato viharanto taṃ dhammaṃ paññāya pavicinati pavicayati parivīmaṃsaṃ āpajjati.",
  "mn118:22.2": "Yasmiṃ samaye, bhikkhave, bhikkhu tathāsato viharanto taṃ dhammaṃ paññāya pavicinati pavicayati parivīmaṃsaṃ āpajjati, dhammavicayasambojjhaṅgo tasmiṃ samaye bhikkhuno āraddho hoti, dhammavicayasambojjhaṅgaṃ tasmiṃ samaye bhikkhu bhāveti, dhammavicayasambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(2)</span>",
  "mn118:23.1": "Tassa taṃ dhammaṃ paññāya pavicinato pavicayato parivīmaṃsaṃ āpajjato āraddhaṃ hoti vīriyaṃ asallīnaṃ.",
  "mn118:23.2": "Yasmiṃ samaye, bhikkhave, bhikkhuno taṃ dhammaṃ paññāya pavicinato pavicayato parivīmaṃsaṃ āpajjato āraddhaṃ hoti vīriyaṃ asallīnaṃ, vīriyasambojjhaṅgo tasmiṃ samaye bhikkhuno āraddho hoti, vīriyasambojjhaṅgaṃ tasmiṃ samaye bhikkhu bhāveti, vīriyasambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(3)</span>",
  "mn118:24.1": "Āraddhavīriyassa uppajjati pīti nirāmisā.",
  "mn118:24.2": "Yasmiṃ samaye, bhikkhave, bhikkhuno āraddhavīriyassa uppajjati pīti nirāmisā, pītisambojjhaṅgo tasmiṃ samaye bhikkhuno āraddho hoti, pītisambojjhaṅgaṃ tasmiṃ samaye bhikkhu bhāveti, pītisambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(4)</span>",
  "mn118:25.1": "Pītimanassa kāyopi passambhati, cittampi passambhati.",
  "mn118:25.2": "Yasmiṃ samaye, bhikkhave, bhikkhuno pītimanassa kāyopi passambhati, cittampi passambhati, passaddhisambojjhaṅgo tasmiṃ samaye bhikkhuno āraddho hoti, passaddhisambojjhaṅgaṃ tasmiṃ samaye bhikkhu bhāveti, passaddhisambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(5)</span>",
  "mn118:26.1": "Passaddhakāyassa sukhino cittaṃ samādhiyati.",
  "mn118:26.2": "Yasmiṃ samaye, bhikkhave, bhikkhuno passaddhakāyassa sukhino cittaṃ samādhiyati, samādhisambojjhaṅgo tasmiṃ samaye bhikkhuno āraddho hoti, samādhisambojjhaṅgaṃ tasmiṃ samaye bhikkhu bhāveti, samādhisambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(6)</span>",
  "mn118:27.1": "So tathāsamāhitaṃ cittaṃ sādhukaṃ ajjhupekkhitā hoti.",
  "mn118:27.2": "Yasmiṃ samaye, bhikkhave, bhikkhu tathāsamāhitaṃ cittaṃ sādhukaṃ ajjhupekkhitā hoti, upekkhāsambojjhaṅgo tasmiṃ samaye bhikkhuno āraddho hoti, upekkhāsambojjhaṅgaṃ tasmiṃ samaye bhikkhu bhāveti, upekkhāsambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(7)</span>",
  "mn118:28.1": "Yasmiṃ samaye, bhikkhave, bhikkhu vedanāsu …",
  "mn118:28.2": "pe …",
  "mn118:28.3": "citte …",
  "mn118:28.4": "dhammesu dhammānupassī viharati ātāpī sampajāno satimā vineyya loke abhijjhādomanassaṃ, upaṭṭhitāssa tasmiṃ samaye sati hoti asammuṭṭhā.",
  "mn118:28.5": "Yasmiṃ samaye, bhikkhave, bhikkhuno upaṭṭhitā sati hoti asammuṭṭhā, satisambojjhaṅgo tasmiṃ samaye bhikkhuno āraddho hoti, satisambojjhaṅgaṃ tasmiṃ samaye bhikkhu bhāveti, satisambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(1)</span>",
  "mn118:29.1": "So tathāsato viharanto taṃ dhammaṃ paññāya pavicinati pavicayati parivīmaṃsaṃ āpajjati.",
  "mn118:29.2": "Yasmiṃ samaye, bhikkhave, bhikkhu tathāsato viharanto taṃ dhammaṃ paññāya pavicinati pavicayati parivīmaṃsaṃ āpajjati, dhammavicayasambojjhaṅgo tasmiṃ samaye bhikkhuno āraddho hoti, dhammavicayasambojjhaṅgaṃ tasmiṃ samaye bhikkhu bhāveti, dhammavicayasambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(2)</span>",
  "mn118:30.1": "Tassa taṃ dhammaṃ paññāya pavicinato pavicayato parivīmaṃsaṃ āpajjato āraddhaṃ hoti vīriyaṃ asallīnaṃ.",
  "mn118:30.2": "Yasmiṃ samaye, bhikkhave, bhikkhuno taṃ dhammaṃ paññāya pavicinato pavicayato parivīmaṃsaṃ āpajjato āraddhaṃ hoti vīriyaṃ asallīnaṃ, vīriyasambojjhaṅgo tasmiṃ samaye bhikkhuno āraddho hoti, vīriyasambojjhaṅgaṃ tasmiṃ samaye bhikkhu bhāveti, vīriyasambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(3)</span>",
  "mn118:31.1": "Āraddhavīriyassa uppajjati pīti nirāmisā.",
  "mn118:31.2": "Yasmiṃ samaye, bhikkhave, bhikkhuno āraddhavīriyassa uppajjati pīti nirāmisā, pītisambojjhaṅgo tasmiṃ samaye bhikkhuno āraddho hoti, pītisambojjhaṅgaṃ tasmiṃ samaye bhikkhu bhāveti, pītisambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(4)</span>",
  "mn118:32.1": "Pītimanassa kāyopi passambhati, cittampi passambhati.",
  "mn118:32.2": "Yasmiṃ samaye, bhikkhave, bhikkhuno pītimanassa kāyopi passambhati, cittampi passambhati, passaddhisambojjhaṅgo tasmiṃ samaye bhikkhuno āraddho hoti, passaddhisambojjhaṅgaṃ tasmiṃ samaye bhikkhu bhāveti, passaddhisambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(5)</span>",
  "mn118:33.1": "Passaddhakāyassa sukhino cittaṃ samādhiyati.",
  "mn118:33.2": "Yasmiṃ samaye, bhikkhave, bhikkhuno passaddhakāyassa sukhino cittaṃ samādhiyati, samādhisambojjhaṅgo tasmiṃ samaye bhikkhuno āraddho hoti, samādhisambojjhaṅgaṃ tasmiṃ samaye bhikkhu bhāveti, samādhisambojjhaṅgo tasmiṃ samaye bhikkhuno bhāvanāpāripūriṃ gacchati. <span class=\"brnum\">(6)</span>",
  "mn118:34.1": "So tathāsamāhitaṃ cittaṃ sādhukaṃ ajjhupekkhitā hoti.",
  "mn118:34.2": "Yasmiṃ samaye, bhikkhave, bhikkhu tathāsamāhitaṃ cittaṃ sādhukaṃ ajjhupekkhitā hoti, upekkhāsambojjhaṅgo tasmiṃ samaye bhikkhuno āraddho hoti, upekkhāsambojjhaṅgaṃ tasmiṃ samaye bhikkhu bhāveti, upekkhāsambojjhaṅgo tasmiṃ samaye bhikkhuno bhāvanāpāripūriṃ gacchati.",
  "mn118:34.3": "Evaṃ bhāvitā kho, bhikkhave, cattāro satipaṭṭhānā evaṃ bahulīkatā satta sambojjhaṅge paripūrenti. <span class=\"brnum\">(7)</span>",
  "mn118:35.1": "Kathaṃ bhāvitā ca, bhikkhave, satta bojjhaṅgā kathaṃ bahulīkatā vijjāvimuttiṃ paripūrenti?",
  "mn118:35.2": "Idha, bhikkhave, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ.",
  "mn118:35.3": "Dhammavicayasambojjhaṅgaṃ bhāveti …",
  "mn118:35.4": "pe …",
  "mn118:35.5": "vīriyasambojjhaṅgaṃ bhāveti …",
  "mn118:35.6": "pītisambojjhaṅgaṃ bhāveti …",
  "mn118:35.7": "passaddhisambojjhaṅgaṃ bhāveti …",
  "mn118:35.8": "samādhisambojjhaṅgaṃ bhāveti …",
  "mn118:35.9": "upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ.",
  "mn118:35.10": "Evaṃ bhāvitā kho, bhikkhave, satta bojjhaṅgā evaṃ bahulīkatā vijjāvimuttiṃ paripūrentī”ti.",
  "mn118:36.1": "Idamavoca bhagavā.",
  "mn118:36.2": "Attamanā te bhikkhū bhagavato bhāsitaṃ abhinandunti.",
  "mn118:37.1": "Ānāpānassatisuttaṃ niṭṭhitaṃ aṭṭhamaṃ."
}