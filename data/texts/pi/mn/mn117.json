{
  "_markup_path": "markup/mn/mn117.html",
  "_alt_strings": [
    "en/sujato/mn/mn117.json"
  ],
  "mn117:1.1": "Majjhima Nikāya 117",
  "mn117:2.1": "Mahācattārīsakasutta",
  "mn117:3.1": "<span class=\"evam\">Evaṃ me sutaṃ—​</span>",
  "mn117:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn117:3.3": "Tatra kho bhagavā bhikkhū āmantesi:",
  "mn117:3.4": "“bhikkhavo”ti.",
  "mn117:3.5": "“Bhadante”ti te bhikkhū bhagavato paccassosuṃ.",
  "mn117:3.6": "Bhagavā etadavoca: <a class=\"wp\" id=\"wp2\"></a>“",
  "mn117:3.7": "ariyaṃ vo, bhikkhave, sammāsamādhiṃ desessāmi saupanisaṃ saparikkhāraṃ.",
  "mn117:3.8": "Taṃ suṇātha, sādhukaṃ manasi karotha, bhāsissāmī”ti.",
  "mn117:3.9": "“Evaṃ, bhante”ti kho te bhikkhū bhagavato paccassosuṃ.",
  "mn117:3.10": "Bhagavā etadavoca:",
  "mn117:4.1": "“Katamo ca, bhikkhave, ariyo sammāsamādhi saupaniso saparikkhāro?",
  "mn117:4.2": "Seyyathidaṃ—",
  "mn117:4.3": "sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati;",
  "mn117:4.4": "yā kho, bhikkhave, imehi sattahaṅgehi cittassa ekaggatā parikkhatā—",
  "mn117:4.5": "ayaṃ vuccati, bhikkhave, ariyo sammāsamādhi saupaniso itipi, saparikkhāro itipi.",
  "mn117:4.6": "Tatra, bhikkhave, sammādiṭṭhi pubbaṅgamā hoti.",
  "mn117:4.7": "Kathañca, bhikkhave, sammādiṭṭhi pubbaṅgamā hoti?",
  "mn117:4.8": "Micchādiṭṭhiṃ ‘micchādiṭṭhī’ti pajānāti, sammādiṭṭhiṃ ‘sammādiṭṭhī’ti pajānāti—",
  "mn117:4.9": "sāssa hoti sammādiṭṭhi.",
  "mn117:5.1": "Katamā ca, bhikkhave, micchādiṭṭhi?",
  "mn117:5.2": "‘Natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti—",
  "mn117:5.3": "ayaṃ, bhikkhave, micchādiṭṭhi.",
  "mn117:6.1": "Katamā ca, bhikkhave, sammādiṭṭhi?",
  "mn117:6.2": "Sammādiṭṭhimpahaṃ, bhikkhave, dvāyaṃ vadāmi—",
  "mn117:6.3": "atthi, bhikkhave, sammādiṭṭhi sāsavā puññabhāgiyā upadhivepakkā;",
  "mn117:6.4": "atthi, bhikkhave, sammādiṭṭhi ariyā anāsavā lokuttarā maggaṅgā.",
  "mn117:6.5": "Katamā ca, bhikkhave, sammādiṭṭhi sāsavā puññabhāgiyā upadhivepakkā?",
  "mn117:6.6": "‘Atthi dinnaṃ, atthi yiṭṭhaṃ, atthi hutaṃ, atthi sukatadukkaṭānaṃ kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti—",
  "mn117:6.7": "ayaṃ, bhikkhave, sammādiṭṭhi sāsavā puññabhāgiyā upadhivepakkā.",
  "mn117:7.1": "Katamā ca, bhikkhave, sammādiṭṭhi ariyā anāsavā lokuttarā maggaṅgā?",
  "mn117:7.2": "Yā kho, bhikkhave, ariyacittassa anāsavacittassa ariyamaggasamaṅgino ariyamaggaṃ bhāvayato paññā paññindriyaṃ paññābalaṃ dhammavicayasambojjhaṅgo sammādiṭṭhi maggaṅgaṃ—",
  "mn117:7.3": "ayaṃ vuccati, bhikkhave, sammādiṭṭhi ariyā anāsavā lokuttarā maggaṅgā.",
  "mn117:7.4": "So micchādiṭṭhiyā pahānāya vāyamati, sammādiṭṭhiyā, upasampadāya, svāssa hoti sammāvāyāmo.",
  "mn117:7.5": "So sato micchādiṭṭhiṃ pajahati, sato sammādiṭṭhiṃ upasampajja viharati, sāssa hoti sammāsati.",
  "mn117:7.6": "Itiyime tayo dhammā sammādiṭṭhiṃ anuparidhāvanti anuparivattanti, seyyathidaṃ—",
  "mn117:7.7": "sammādiṭṭhi, sammāvāyāmo, sammāsati.",
  "mn117:8.1": "Tatra, bhikkhave, sammādiṭṭhi pubbaṅgamā hoti.",
  "mn117:8.2": "Kathañca, bhikkhave, sammādiṭṭhi pubbaṅgamā hoti?",
  "mn117:8.3": "Micchāsaṅkappaṃ ‘micchāsaṅkappo’ti pajānāti, sammāsaṅkappaṃ ‘sammāsaṅkappo’ti pajānāti, sāssa hoti sammādiṭṭhi.",
  "mn117:9.1": "Katamo ca, bhikkhave, micchāsaṅkappo?",
  "mn117:9.2": "Kāmasaṅkappo, byāpādasaṅkappo, vihiṃsāsaṅkappo—",
  "mn117:9.3": "ayaṃ, bhikkhave, micchāsaṅkappo.",
  "mn117:10.1": "Katamo ca, bhikkhave, sammāsaṅkappo?",
  "mn117:10.2": "Sammāsaṅkappampahaṃ, bhikkhave, dvāyaṃ vadāmi—",
  "mn117:10.3": "atthi, bhikkhave, sammāsaṅkappo sāsavo puññabhāgiyo upadhivepakko;",
  "mn117:10.4": "atthi, bhikkhave, sammāsaṅkappo ariyo anāsavo lokuttaro maggaṅgo.",
  "mn117:10.5": "Katamo ca, bhikkhave, sammāsaṅkappo sāsavo puññabhāgiyo upadhivepakko?",
  "mn117:10.6": "Nekkhammasaṅkappo, abyāpādasaṅkappo, avihiṃsāsaṅkappo:",
  "mn117:10.7": "‘ayaṃ, bhikkhave, sammāsaṅkappo sāsavo puññabhāgiyo upadhivepakko’.",
  "mn117:11.1": "Katamo ca, bhikkhave, sammāsaṅkappo ariyo anāsavo lokuttaro maggaṅgo?",
  "mn117:11.2": "Yo kho, bhikkhave, ariyacittassa anāsavacittassa ariyamaggasamaṅgino ariyamaggaṃ bhāvayato takko vitakko saṅkappo appanā byappanā cetaso abhiniropanā vacīsaṅkhāro—",
  "mn117:11.3": "ayaṃ, bhikkhave, sammāsaṅkappo ariyo anāsavo lokuttaro maggaṅgo.",
  "mn117:11.4": "So micchāsaṅkappassa pahānāya vāyamati, sammāsaṅkappassa upasampadāya, svāssa hoti sammāvāyāmo.",
  "mn117:11.5": "So sato micchāsaṅkappaṃ pajahati, sato sammāsaṅkappaṃ upasampajja viharati;",
  "mn117:11.6": "sāssa hoti sammāsati.",
  "mn117:11.7": "Itiyime tayo dhammā sammāsaṅkappaṃ anuparidhāvanti anuparivattanti, seyyathidaṃ—",
  "mn117:11.8": "sammādiṭṭhi, sammāvāyāmo, sammāsati.",
  "mn117:12.1": "Tatra, bhikkhave, sammādiṭṭhi pubbaṅgamā hoti.",
  "mn117:12.2": "Kathañca, bhikkhave, sammādiṭṭhi pubbaṅgamā hoti?",
  "mn117:12.3": "Micchāvācaṃ ‘micchāvācā’ti pajānāti, sammāvācaṃ ‘sammāvācā’ti pajānāti;",
  "mn117:12.4": "sāssa hoti sammādiṭṭhi.",
  "mn117:12.5": "Katamā ca, bhikkhave, micchāvācā?",
  "mn117:12.6": "Musāvādo, pisuṇā vācā, pharusā vācā, samphappalāpo—",
  "mn117:12.7": "ayaṃ, bhikkhave, micchāvācā.",
  "mn117:12.8": "Katamā ca, bhikkhave, sammāvācā?",
  "mn117:12.9": "Sammāvācampahaṃ, bhikkhave, dvāyaṃ vadāmi—",
  "mn117:12.10": "atthi, bhikkhave, sammāvācā sāsavā puññabhāgiyā upadhivepakkā;",
  "mn117:12.11": "atthi, bhikkhave, sammāvācā ariyā anāsavā lokuttarā maggaṅgā.",
  "mn117:12.12": "Katamā ca, bhikkhave, sammāvācā sāsavā puññabhāgiyā upadhivepakkā?",
  "mn117:12.13": "Musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī—",
  "mn117:12.14": "ayaṃ, bhikkhave, sammāvācā sāsavā puññabhāgiyā upadhivepakkā.",
  "mn117:12.15": "Katamā ca, bhikkhave, sammāvācā ariyā anāsavā lokuttarā maggaṅgā?",
  "mn117:12.16": "Yā kho, bhikkhave, ariyacittassa anāsavacittassa ariyamaggasamaṅgino ariyamaggaṃ bhāvayato catūhi vacīduccaritehi ārati virati paṭivirati veramaṇī—",
  "mn117:12.17": "ayaṃ, bhikkhave, sammāvācā ariyā anāsavā lokuttarā maggaṅgā.",
  "mn117:12.18": "So micchāvācāya pahānāya vāyamati, sammāvācāya upasampadāya;",
  "mn117:12.19": "svāssa hoti sammāvāyāmo.",
  "mn117:12.20": "So sato micchāvācaṃ pajahati, sato sammāvācaṃ upasampajja viharati;",
  "mn117:12.21": "sāssa hoti sammāsati.",
  "mn117:12.22": "Itiyime tayo dhammā sammāvācaṃ anuparidhāvanti anuparivattanti, seyyathidaṃ—",
  "mn117:12.23": "sammādiṭṭhi, sammāvāyāmo, sammāsati.",
  "mn117:13.1": "Tatra, bhikkhave, sammādiṭṭhi pubbaṅgamā hoti.",
  "mn117:13.2": "Kathañca, bhikkhave, sammādiṭṭhi pubbaṅgamā hoti?",
  "mn117:13.3": "Micchākammantaṃ ‘micchākammanto’ti pajānāti, sammākammantaṃ ‘sammākammanto’ti pajānāti;",
  "mn117:13.4": "sāssa hoti sammādiṭṭhi.",
  "mn117:13.5": "Katamo ca, bhikkhave, micchākammanto?",
  "mn117:13.6": "Pāṇātipāto, adinnādānaṃ, kāmesumicchācāro—",
  "mn117:13.7": "ayaṃ, bhikkhave, micchākammanto.",
  "mn117:13.8": "Katamo ca, bhikkhave, sammākammanto?",
  "mn117:13.9": "Sammākammantampahaṃ, bhikkhave, dvāyaṃ vadāmi—",
  "mn117:13.10": "atthi, bhikkhave, sammākammanto sāsavo puññabhāgiyo upadhivepakko;",
  "mn117:13.11": "atthi, bhikkhave, sammākammanto ariyo anāsavo lokuttaro maggaṅgo.",
  "mn117:13.12": "Katamo ca, bhikkhave, sammākammanto sāsavo puññabhāgiyo upadhivepakko?",
  "mn117:13.13": "Pāṇātipātā veramaṇī, adinnādānā veramaṇī, kāmesumicchācārā veramaṇī—",
  "mn117:13.14": "ayaṃ, bhikkhave, sammākammanto sāsavo puññabhāgiyo upadhivepakko.",
  "mn117:13.15": "Katamo ca, bhikkhave, sammākammanto ariyo anāsavo lokuttaro maggaṅgo?",
  "mn117:13.16": "Yā kho, bhikkhave, ariyacittassa anāsavacittassa ariyamaggasamaṅgino ariyamaggaṃ bhāvayato tīhi kāyaduccaritehi ārati virati paṭivirati veramaṇī—",
  "mn117:13.17": "ayaṃ, bhikkhave, sammākammanto ariyo anāsavo lokuttaro maggaṅgo.",
  "mn117:13.18": "So micchākammantassa pahānāya vāyamati, sammākammantassa upasampadāya;",
  "mn117:13.19": "svāssa hoti sammāvāyāmo.",
  "mn117:13.20": "So sato micchākammantaṃ pajahati, sato sammākammantaṃ upasampajja viharati;",
  "mn117:13.21": "sāssa hoti sammāsati.",
  "mn117:13.22": "Itiyime tayo dhammā sammākammantaṃ anuparidhāvanti anuparivattanti, seyyathidaṃ—",
  "mn117:13.23": "sammādiṭṭhi, sammāvāyāmo, sammāsati.",
  "mn117:14.1": "Tatra, bhikkhave, sammādiṭṭhi pubbaṅgamā hoti.",
  "mn117:14.2": "Kathañca, bhikkhave, sammādiṭṭhi pubbaṅgamā hoti?",
  "mn117:14.3": "Micchāājīvaṃ ‘micchāājīvo’ti pajānāti, sammāājīvaṃ ‘sammāājīvo’ti pajānāti;",
  "mn117:14.4": "sāssa hoti sammādiṭṭhi.",
  "mn117:14.5": "Katamo ca, bhikkhave, micchāājīvo?",
  "mn117:14.6": "Kuhanā, lapanā, nemittikatā, nippesikatā, lābhena lābhaṃ nijigīsanatā—",
  "mn117:14.7": "ayaṃ, bhikkhave, micchāājīvo.",
  "mn117:14.8": "Katamo ca, bhikkhave, sammāājīvo?",
  "mn117:14.9": "Sammāājīvampahaṃ, bhikkhave, dvāyaṃ vadāmi—",
  "mn117:14.10": "atthi, bhikkhave, sammāājīvo sāsavo puññabhāgiyo upadhivepakko;",
  "mn117:14.11": "atthi, bhikkhave, sammāājīvo ariyo anāsavo lokuttaro maggaṅgo.",
  "mn117:14.12": "Katamo ca, bhikkhave, sammāājīvo sāsavo puññabhāgiyo upadhivepakko?",
  "mn117:14.13": "Idha, bhikkhave, ariyasāvako micchāājīvaṃ pahāya sammāājīvena jīvikaṃ kappeti—",
  "mn117:14.14": "ayaṃ, bhikkhave, sammāājīvo sāsavo puññabhāgiyo upadhivepakko.",
  "mn117:14.15": "Katamo ca, bhikkhave, sammāājīvo ariyo anāsavo lokuttaro maggaṅgo?",
  "mn117:14.16": "Yā kho, bhikkhave, ariyacittassa anāsavacittassa ariyamaggasamaṅgino ariyamaggaṃ bhāvayato micchāājīvā ārati virati paṭivirati veramaṇī—",
  "mn117:14.17": "ayaṃ, bhikkhave, sammāājīvo ariyo anāsavo lokuttaro maggaṅgo.",
  "mn117:14.18": "So micchāājīvassa pahānāya vāyamati, sammāājīvassa upasampadāya;",
  "mn117:14.19": "svāssa hoti sammāvāyāmo.",
  "mn117:14.20": "So sato micchāājīvaṃ pajahati, sato sammāājīvaṃ upasampajja viharati;",
  "mn117:14.21": "sāssa hoti sammāsati.",
  "mn117:14.22": "Itiyime tayo dhammā sammāājīvaṃ anuparidhāvanti anuparivattanti, seyyathidaṃ—",
  "mn117:14.23": "sammādiṭṭhi, sammāvāyāmo, sammāsati.",
  "mn117:15.1": "Tatra, bhikkhave, sammādiṭṭhi pubbaṅgamā hoti.",
  "mn117:15.2": "Kathañca, bhikkhave, sammādiṭṭhi pubbaṅgamā hoti?",
  "mn117:15.3": "Sammādiṭṭhissa, bhikkhave, sammāsaṅkappo pahoti, sammāsaṅkappassa sammāvācā pahoti, sammāvācassa sammākammanto pahoti, sammākammantassa sammāājīvo pahoti, sammāājīvassa sammāvāyāmo pahoti, sammāvāyāmassa sammāsati pahoti, sammāsatissa sammāsamādhi pahoti, sammāsamādhissa sammāñāṇaṃ pahoti, sammāñāṇassa sammāvimutti pahoti.",
  "mn117:15.4": "Iti kho, bhikkhave, aṭṭhaṅgasamannāgato sekkho, dasaṅgasamannāgato arahā hoti.",
  "mn117:15.5": "Tatrapi sammāñāṇena aneke pāpakā akusalā dhammā vigatā bhāvanāpāripūriṃ gacchanti.",
  "mn117:16.1": "Tatra, bhikkhave, sammādiṭṭhi pubbaṅgamā hoti.",
  "mn117:16.2": "Kathañca, bhikkhave, sammādiṭṭhi pubbaṅgamā hoti?",
  "mn117:16.3": "Sammādiṭṭhissa, bhikkhave, micchādiṭṭhi nijjiṇṇā hoti.",
  "mn117:16.4": "Ye ca micchādiṭṭhipaccayā aneke pāpakā akusalā dhammā sambhavanti te cassa nijjiṇṇā honti.",
  "mn117:16.5": "Sammādiṭṭhipaccayā aneke kusalā dhammā bhāvanāpāripūriṃ gacchanti.",
  "mn117:16.6": "Sammāsaṅkappassa, bhikkhave, micchāsaṅkappo nijjiṇṇo hoti …",
  "mn117:16.7": "pe …",
  "mn117:16.8": "sammāvācassa, bhikkhave, micchāvācā nijjiṇṇā hoti …",
  "mn117:16.9": "sammākammantassa, bhikkhave, micchākammanto nijjiṇṇo hoti …",
  "mn117:16.10": "sammāājīvassa, bhikkhave, micchāājīvo nijjiṇṇo hoti …",
  "mn117:16.11": "sammāvāyāmassa, bhikkhave, micchāvāyāmo nijjiṇṇo hoti …",
  "mn117:16.12": "sammāsatissa, bhikkhave, micchāsati nijjiṇṇā hoti …",
  "mn117:16.13": "sammāsamādhissa, bhikkhave, micchāsamādhi nijjiṇṇo hoti …",
  "mn117:16.14": "sammāñāṇassa, bhikkhave, micchāñāṇaṃ nijjiṇṇaṃ hoti …",
  "mn117:16.15": "sammāvimuttassa, bhikkhave, micchāvimutti nijjiṇṇā hoti.",
  "mn117:16.16": "Ye ca micchāvimuttipaccayā aneke pāpakā akusalā dhammā sambhavanti te cassa nijjiṇṇā honti.",
  "mn117:16.17": "Sammāvimuttipaccayā ca aneke kusalā dhammā bhāvanāpāripūriṃ gacchanti.",
  "mn117:17.1": "Iti kho, bhikkhave, vīsati kusalapakkhā, vīsati akusalapakkhā—",
  "mn117:17.2": "mahācattārīsako dhammapariyāyo pavattito appaṭivattiyo samaṇena vā brāhmaṇena vā devena vā mārena vā brahmunā vā kenaci vā lokasmiṃ.",
  "mn117:18.1": "Yo hi koci, bhikkhave, samaṇo vā brāhmaṇo vā imaṃ mahācattārīsakaṃ dhammapariyāyaṃ garahitabbaṃ paṭikkositabbaṃ maññeyya tassa diṭṭheva dhamme dasasahadhammikā vādānuvādā gārayhaṃ ṭhānaṃ āgacchanti—",
  "mn117:18.2": "sammādiṭṭhiñce bhavaṃ garahati, ye ca micchādiṭṭhī samaṇabrāhmaṇā te bhoto pujjā, te bhoto pāsaṃsā;",
  "mn117:18.3": "sammāsaṅkappañce bhavaṃ garahati, ye ca micchāsaṅkappā samaṇabrāhmaṇā te bhoto pujjā, te bhoto pāsaṃsā;",
  "mn117:18.4": "sammāvācañce bhavaṃ garahati …",
  "mn117:18.5": "pe …",
  "mn117:18.6": "sammākammantañce bhavaṃ garahati …",
  "mn117:18.7": "sammāājīvañce bhavaṃ garahati …",
  "mn117:18.8": "sammāvāyāmañce bhavaṃ garahati …",
  "mn117:18.9": "sammāsatiñce bhavaṃ garahati …",
  "mn117:18.10": "sammāsamādhiñce bhavaṃ garahati …",
  "mn117:18.11": "sammāñāṇañce bhavaṃ garahati …",
  "mn117:18.12": "sammāvimuttiñce bhavaṃ garahati, ye ca micchāvimuttī samaṇabrāhmaṇā te bhoto pujjā, te bhoto pāsaṃsā.",
  "mn117:18.13": "Yo koci, bhikkhave, samaṇo vā brāhmaṇo vā imaṃ mahācattārīsakaṃ dhammapariyāyaṃ garahitabbaṃ paṭikkositabbaṃ maññeyya tassa diṭṭheva dhamme ime dasasahadhammikā vādānuvādā gārayhaṃ ṭhānaṃ āgacchanti.",
  "mn117:18.14": "Yepi te, bhikkhave, ahesuṃ okkalā vassabhaññā ahetuvādā akiriyavādā natthikavādā tepi mahācattārīsakaṃ dhammapariyāyaṃ na garahitabbaṃ nappaṭikkositabbaṃ amaññiṃsu.",
  "mn117:18.15": "Taṃ kissa hetu?",
  "mn117:18.16": "Nindābyārosaupārambhabhayā”ti.",
  "mn117:19.1": "Idamavoca bhagavā.",
  "mn117:19.2": "Attamanā te bhikkhū bhagavato bhāsitaṃ abhinandunti.",
  "mn117:20.1": "Mahācattārīsakasuttaṃ niṭṭhitaṃ sattamaṃ."
}