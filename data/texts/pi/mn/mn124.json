{
  "_markup_path": "markup/mn/mn124.html",
  "_alt_strings": [
    "en/sujato/mn/mn124.json"
  ],
  "mn124:1.1": "Majjhima Nikāya 124",
  "mn124:2.1": "Bākulasutta",
  "mn124:3.1": "<span class=\"evam\">Evaṃ me sutaṃ—​</span>",
  "mn124:3.2": "ekaṃ samayaṃ āyasmā bākulo rājagahe viharati veḷuvane kalandakanivāpe.",
  "mn124:3.3": "Atha kho acelakassapo āyasmato bākulassa purāṇagihisahāyo yenāyasmā bākulo tenupasaṅkami;",
  "mn124:3.4": "upasaṅkamitvā āyasmatā bākulena saddhiṃ sammodi.",
  "mn124:3.5": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "mn124:3.6": "Ekamantaṃ nisinno kho acelakassapo āyasmantaṃ bākulaṃ etadavoca:",
  "mn124:4.1": "“Kīvaciraṃ pabbajitosi, āvuso bākulā”ti?",
  "mn124:4.2": "“Asīti me, āvuso, vassāni pabbajitassā”ti.",
  "mn124:4.3": "“Imehi pana te, āvuso bākula, asītiyā vassehi katikkhattuṃ methuno dhammo paṭisevito”ti?",
  "mn124:4.4": "“Na kho maṃ, āvuso kassapa, evaṃ pucchitabbaṃ:",
  "mn124:4.5": "‘imehi pana te, āvuso bākula, asītiyā vassehi katikkhattuṃ methuno dhammo paṭisevito’ti.",
  "mn124:4.6": "Evañca kho maṃ, āvuso kassapa, pucchitabbaṃ:",
  "mn124:4.7": "‘imehi pana te, āvuso bākula, asītiyā vassehi katikkhattuṃ kāmasaññā uppannapubbā’”ti?",
  "mn124:4.8": "()",
  "mn124:5.1": "“Asīti me, āvuso, vassāni pabbajitassa nābhijānāmi kāmasaññaṃ uppannapubbaṃ”.",
  "mn124:5.2": "“Yampāyasmā bākulo asītiyā vassehi nābhijānāti kāmasaññaṃ uppannapubbaṃ idampi mayaṃ āyasmato bākulassa acchariyaṃ abbhutadhammaṃ dhārema”. <span class=\"brnum\">(1)</span>",
  "mn124:6.1": "“Asīti me, āvuso, vassāni pabbajitassa nābhijānāmi byāpādasaññaṃ …",
  "mn124:6.2": "pe …",
  "mn124:6.3": "vihiṃsāsaññaṃ uppannapubbaṃ”.",
  "mn124:6.4": "“Yampāyasmā bākulo asītiyā vassehi nābhijānāti vihiṃsāsaññaṃ uppannapubbaṃ, idampi mayaṃ āyasmato bākulassa acchariyaṃ abbhutadhammaṃ dhārema”.",
  "mn124:6.5": "(2–3.)",
  "mn124:7.1": "“Asīti me, āvuso, vassāni pabbajitassa nābhijānāmi kāmavitakkaṃ uppannapubbaṃ”.",
  "mn124:7.2": "“Yampāyasmā bākulo asītiyā vassehi nābhijānāti kāmavitakkaṃ uppannapubbaṃ, idampi mayaṃ āyasmato bākulassa acchariyaṃ abbhutadhammaṃ dhārema”. <span class=\"brnum\">(4)</span>",
  "mn124:8.1": "“Asīti me, āvuso, vassāni pabbajitassa nābhijānāmi byāpādavitakkaṃ …",
  "mn124:8.2": "pe …",
  "mn124:8.3": "vihiṃsāvitakkaṃ uppannapubbaṃ”.",
  "mn124:8.4": "“Yampāyasmā bākulo asītiyā vassehi nābhijānāti vihiṃsāvitakkaṃ uppannapubbaṃ, idampi mayaṃ āyasmato bākulassa acchariyaṃ abbhutadhammaṃ dhārema”.",
  "mn124:8.5": "(5–6.)",
  "mn124:9.1": "“Asīti me, āvuso, vassāni pabbajitassa nābhijānāmi gahapaticīvaraṃ sāditā”.",
  "mn124:9.2": "“Yampāyasmā bākulo asītiyā vassehi nābhijānāti gahapaticīvaraṃ sāditā, idampi mayaṃ āyasmato bākulassa acchariyaṃ abbhutadhammaṃ dhārema”. <span class=\"brnum\">(7)</span>",
  "mn124:10.1": "“Asīti me, āvuso, vassāni pabbajitassa nābhijānāmi satthena cīvaraṃ chinditā”.",
  "mn124:10.2": "“Yampāyasmā bākulo asītiyā vassehi nābhijānāti satthena cīvaraṃ chinditā …",
  "mn124:10.3": "pe …",
  "mn124:10.4": "dhārema”. <span class=\"brnum\">(8)</span>",
  "mn124:11.1": "“Asīti me, āvuso, vassāni pabbajitassa nābhijānāmi sūciyā cīvaraṃ sibbitā …",
  "mn124:11.2": "pe …",
  "mn124:11.3": "nābhijānāmi rajanena cīvaraṃ rajitā …",
  "mn124:11.4": "nābhijānāmi kathine cīvaraṃ sibbitā …",
  "mn124:11.5": "nābhijānāmi sabrahmacārīnaṃ cīvarakamme vicāritā …",
  "mn124:11.6": "nābhijānāmi nimantanaṃ sāditā …",
  "mn124:11.7": "nābhijānāmi evarūpaṃ cittaṃ uppannapubbaṃ:",
  "mn124:11.8": "‘aho vata maṃ koci nimanteyyā’ti …",
  "mn124:11.9": "nābhijānāmi antaraghare nisīditā …",
  "mn124:11.10": "nābhijānāmi antaraghare bhuñjitā …",
  "mn124:11.11": "nābhijānāmi mātugāmassa anubyañjanaso nimittaṃ gahetā …",
  "mn124:11.12": "nābhijānāmi mātugāmassa dhammaṃ desitā antamaso catuppadampi gāthaṃ …",
  "mn124:11.13": "nābhijānāmi bhikkhunupassayaṃ upasaṅkamitā …",
  "mn124:11.14": "nābhijānāmi bhikkhuniyā dhammaṃ desitā …",
  "mn124:11.15": "nābhijānāmi sikkhamānāya dhammaṃ desitā …",
  "mn124:11.16": "nābhijānāmi sāmaṇeriyā dhammaṃ desitā …",
  "mn124:11.17": "nābhijānāmi pabbājetā …",
  "mn124:11.18": "nābhijānāmi upasampādetā …",
  "mn124:11.19": "nābhijānāmi nissayaṃ dātā …",
  "mn124:11.20": "nābhijānāmi sāmaṇeraṃ upaṭṭhāpetā …",
  "mn124:11.21": "nābhijānāmi jantāghare nhāyitā …",
  "mn124:11.22": "nābhijānāmi cuṇṇena nhāyitā …",
  "mn124:11.23": "nābhijānāmi sabrahmacārīgattaparikamme vicāritā …",
  "mn124:11.24": "nābhijānāmi ābādhaṃ uppannapubbaṃ, antamaso gaddūhanamattampi …",
  "mn124:11.25": "nābhijānāmi bhesajjaṃ upaharitā, antamaso haritakikhaṇḍampi …",
  "mn124:11.26": "nābhijānāmi apassenakaṃ apassayitā …",
  "mn124:11.27": "nābhijānāmi seyyaṃ kappetā”.",
  "mn124:11.28": "“Yampāyasmā …",
  "mn124:11.29": "pe …",
  "mn124:11.30": "dhārema”.",
  "mn124:11.31": "(9–33.)",
  "mn124:12.1": "“Asīti me, āvuso, vassāni pabbajitassa nābhijānāmi gāmantasenāsane vassaṃ upagantā”.",
  "mn124:12.2": "“Yampāyasmā bākulo asītiyā vassehi nābhijānāti gāmantasenāsane vassaṃ upagantā, idampi mayaṃ āyasmato bākulassa acchariyaṃ abbhutadhammaṃ dhārema”. <span class=\"brnum\">(34)</span>",
  "mn124:13.1": "“Sattāhameva kho ahaṃ, āvuso, saraṇo raṭṭhapiṇḍaṃ bhuñjiṃ;",
  "mn124:13.2": "atha aṭṭhamiyaṃ aññā udapādi.",
  "mn124:13.3": "Yampāyasmā bākulo sattāhameva saraṇo raṭṭhapiṇḍaṃ bhuñji;",
  "mn124:13.4": "atha aṭṭhamiyaṃ aññā udapādi idampi mayaṃ āyasmato bākulassa acchariyaṃ abbhutadhammaṃ dhārema. <span class=\"brnum\">(35)</span>",
  "mn124:14.1": "Labheyyāhaṃ, āvuso bākula, imasmiṃ dhammavinaye pabbajjaṃ, labheyyaṃ upasampadan”ti.",
  "mn124:14.2": "Alattha kho acelakassapo imasmiṃ dhammavinaye pabbajjaṃ, alattha upasampadaṃ.",
  "mn124:14.3": "Acirūpasampanno panāyasmā kassapo eko vūpakaṭṭho appamatto ātāpī pahitatto viharanto nacirasseva—",
  "mn124:14.4": "yassatthāya kulaputtā sammadeva agārasmā anagāriyaṃ pabbajanti, tadanuttaraṃ—",
  "mn124:14.5": "brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi.",
  "mn124:14.6": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi.",
  "mn124:14.7": "Aññataro kho panāyasmā kassapo arahataṃ ahosi.",
  "mn124:15.1": "Atha kho āyasmā bākulo aparena samayena avāpuraṇaṃ ādāya vihārena vihāraṃ upasaṅkamitvā evamāha:",
  "mn124:15.2": "“abhikkamathāyasmanto, abhikkamathāyasmanto.",
  "mn124:15.3": "Ajja me parinibbānaṃ bhavissatī”ti.",
  "mn124:15.4": "“Yampāyasmā bākulo avāpuraṇaṃ ādāya vihārena vihāraṃ upasaṅkamitvā evamāha:",
  "mn124:15.5": "‘abhikkamathāyasmanto, abhikkamathāyasmanto;",
  "mn124:15.6": "ajja me parinibbānaṃ bhavissatī’ti, idampi mayaṃ āyasmato bākulassa acchariyaṃ abbhutadhammaṃ dhārema”. <span class=\"brnum\">(36)</span>",
  "mn124:16.1": "Āyasmā bākulo majjhe bhikkhusaṅghassa nisinnakova parinibbāyi.",
  "mn124:16.2": "“Yampāyasmā bākulo majjhe bhikkhusaṅghassa nisinnakova parinibbāyi, idampi mayaṃ āyasmato bākulassa acchariyaṃ abbhutadhammaṃ dhāremā”ti. <span class=\"brnum\">(37)</span>",
  "mn124:17.1": "Bākulasuttaṃ niṭṭhitaṃ catutthaṃ."
}