{
  "_markup_path": "markup/mn/mn87.html",
  "_alt_strings": [
    "en/sujato/mn/mn87.json"
  ],
  "mn87:1.1": "Majjhima Nikāya 87",
  "mn87:2.1": "Piyajātikasutta",
  "mn87:3.1": "<span class=\"evam\">Evaṃ me sutaṃ—​</span>",
  "mn87:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn87:3.3": "Tena kho pana samayena aññatarassa gahapatissa ekaputtako piyo manāpo kālaṅkato hoti.",
  "mn87:3.4": "Tassa kālaṃkiriyāya neva kammantā paṭibhanti na bhattaṃ paṭibhāti.",
  "mn87:3.5": "So āḷāhanaṃ gantvā kandati:",
  "mn87:3.6": "“kahaṃ, ekaputtaka, kahaṃ, ekaputtakā”ti.",
  "mn87:3.7": "Atha kho so gahapati yena bhagavā tenupasaṅkami;",
  "mn87:3.8": "upasaṅkamitvā bhagavantaṃ abhivādetvā ekamantaṃ nisīdi.",
  "mn87:3.9": "Ekamantaṃ nisinnaṃ kho taṃ gahapatiṃ bhagavā etadavoca:",
  "mn87:3.10": "“na kho te, gahapati, sake citte ṭhitassa indriyāni, atthi te indriyānaṃ aññathattan”ti.",
  "mn87:3.11": "“Kiñhi me, bhante, indriyānaṃ nāññathattaṃ bhavissati;",
  "mn87:3.12": "mayhañhi, bhante, ekaputto piyo manāpo kālaṅkato.",
  "mn87:3.13": "Tassa kālaṃkiriyāya neva kammantā paṭibhanti, na bhattaṃ paṭibhāti.",
  "mn87:3.14": "Sohaṃ āḷāhanaṃ gantvā kandāmi:",
  "mn87:3.15": "‘kahaṃ, ekaputtaka, kahaṃ, ekaputtakā’”ti.",
  "mn87:3.16": "“Evametaṃ, gahapati, evametaṃ, gahapati.",
  "mn87:3.17": "Piyajātikā hi, gahapati, sokaparidevadukkhadomanassupāyāsā piyappabhavikā”ti.",
  "mn87:3.18": "“Kassa kho nāmetaṃ, bhante, evaṃ bhavissati:",
  "mn87:3.19": "‘piyajātikā sokaparidevadukkhadomanassupāyāsā piyappabhavikā’ti?",
  "mn87:3.20": "Piyajātikā hi kho, bhante, ānandasomanassā piyappabhavikā”ti.",
  "mn87:3.21": "Atha kho so gahapati bhagavato bhāsitaṃ anabhinanditvā paṭikkositvā uṭṭhāyāsanā pakkāmi.",
  "mn87:4.1": "Tena kho pana samayena sambahulā akkhadhuttā bhagavato avidūre akkhehi dibbanti.",
  "mn87:4.2": "Atha kho so gahapati yena te akkhadhuttā tenupasaṅkami;",
  "mn87:4.3": "upasaṅkamitvā akkhadhutte etadavoca:",
  "mn87:4.4": "“idhāhaṃ, bhonto, yena samaṇo gotamo tenupasaṅkamiṃ;",
  "mn87:4.5": "upasaṅkamitvā samaṇaṃ gotamaṃ abhivādetvā ekamantaṃ nisīdiṃ.",
  "mn87:4.6": "Ekamantaṃ nisinnaṃ kho maṃ, bhonto, samaṇo gotamo etadavoca:",
  "mn87:4.7": "‘na kho te, gahapati, sake citte ṭhitassa indriyāni, atthi te indriyānaṃ aññathattan’ti.",
  "mn87:4.8": "Evaṃ vutte, ahaṃ, bhonto, samaṇaṃ gotamaṃ etadavocaṃ:",
  "mn87:4.9": "‘kiñhi me, bhante, indriyānaṃ nāññathattaṃ bhavissati;",
  "mn87:4.10": "mayhañhi, bhante, ekaputtako piyo manāpo kālaṅkato.",
  "mn87:4.11": "Tassa kālaṅkiriyāya neva kammantā paṭibhanti, na bhattaṃ paṭibhāti.",
  "mn87:4.12": "Sohaṃ āḷāhanaṃ gantvā kandāmi—",
  "mn87:4.13": "kahaṃ, ekaputtaka, kahaṃ, ekaputtakā’ti.",
  "mn87:4.14": "‘Evametaṃ, gahapati, evametaṃ, gahapati.",
  "mn87:4.15": "Piyajātikā hi, gahapati, sokaparidevadukkhadomanassupāyāsā piyappabhavikā’ti.",
  "mn87:4.16": "‘Kassa kho nāmetaṃ, bhante, evaṃ bhavissati—",
  "mn87:4.17": "piyajātikā sokaparidevadukkhadomanassupāyāsā piyappabhavikā?",
  "mn87:4.18": "Piyajātikā hi kho, bhante, ānandasomanassā piyappabhavikā’ti.",
  "mn87:4.19": "Atha khvāhaṃ, bhonto, samaṇassa gotamassa bhāsitaṃ anabhinanditvā paṭikkositvā uṭṭhāyāsanā pakkamin”ti.",
  "mn87:4.20": "“Evametaṃ, gahapati, evametaṃ, gahapati.",
  "mn87:4.21": "Piyajātikā hi, gahapati, ānandasomanassā piyappabhavikā”ti.",
  "mn87:4.22": "Atha kho so gahapati “sameti me akkhadhuttehī”ti pakkāmi.",
  "mn87:4.23": "Atha kho idaṃ kathāvatthu anupubbena rājantepuraṃ pāvisi.",
  "mn87:5.1": "Atha kho rājā pasenadi kosalo mallikaṃ deviṃ āmantesi:",
  "mn87:5.2": "“idaṃ te, mallike, samaṇena gotamena bhāsitaṃ:",
  "mn87:5.3": "‘piyajātikā sokaparidevadukkhadomanassupāyāsā piyappabhavikā’”ti.",
  "mn87:5.4": "“Sacetaṃ, mahārāja, bhagavatā bhāsitaṃ, evametan”ti.",
  "mn87:5.5": "“Evameva panāyaṃ mallikā yaññadeva samaṇo gotamo bhāsati taṃ tadevassa abbhanumodati:",
  "mn87:5.6": "‘Sacetaṃ, mahārāja, bhagavatā bhāsitaṃ evametan’ti.",
  "mn87:5.7": "Seyyathāpi nāma, yaññadeva ācariyo antevāsissa bhāsati taṃ tadevassa antevāsī abbhanumodati:",
  "mn87:5.8": "‘evametaṃ, ācariya, evametaṃ, ācariyā’ti.",
  "mn87:5.9": "Evameva kho tvaṃ, mallike, yaññadeva samaṇo gotamo bhāsati taṃ tadevassa abbhanumodasi:",
  "mn87:5.10": "‘Sacetaṃ, mahārāja, bhagavatā bhāsitaṃ evametan’ti.",
  "mn87:5.11": "Cara pire, mallike, vinassā”ti.",
  "mn87:6.1": "Atha kho mallikā devī nāḷijaṅghaṃ brāhmaṇaṃ āmantesi:",
  "mn87:6.2": "“ehi tvaṃ, brāhmaṇa, yena bhagavā tenupasaṅkama;",
  "mn87:6.3": "upasaṅkamitvā mama vacanena bhagavato pāde sirasā vandāhi, appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha:",
  "mn87:6.4": "‘mallikā, bhante, devī bhagavato pāde sirasā vandati, appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ti;",
  "mn87:6.5": "evañca vadehi:",
  "mn87:6.6": "‘bhāsitā nu kho, bhante, bhagavatā esā vācā—",
  "mn87:6.7": "piyajātikā sokaparidevadukkhadomanassupāyāsā piyappabhavikā’ti.",
  "mn87:6.8": "Yathā te bhagavā byākaroti taṃ sādhukaṃ uggahetvā mama āroceyyāsi.",
  "mn87:6.9": "Na hi tathāgatā vitathaṃ bhaṇantī”ti.",
  "mn87:6.10": "“Evaṃ, bhotī”ti kho nāḷijaṅgho brāhmaṇo mallikāya deviyā paṭissutvā yena bhagavā tenupasaṅkami;",
  "mn87:6.11": "upasaṅkamitvā bhagavatā saddhiṃ sammodi.",
  "mn87:6.12": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "mn87:6.13": "Ekamantaṃ nisinno kho nāḷijaṅgho brāhmaṇo bhagavantaṃ etadavoca:",
  "mn87:6.14": "“mallikā, bho gotama, devī bhoto gotamassa pāde sirasā vandati;",
  "mn87:6.15": "appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchati;",
  "mn87:6.16": "evañca vadeti:",
  "mn87:6.17": "‘bhāsitā nu kho, bhante, bhagavatā esā vācā—",
  "mn87:6.18": "piyajātikā sokaparidevadukkhadomanassupāyāsā piyappabhavikā’”ti.",
  "mn87:7.1": "“Evametaṃ, brāhmaṇa, evametaṃ, brāhmaṇa.",
  "mn87:7.2": "Piyajātikā hi, brāhmaṇa, sokaparidevadukkhadomanassupāyāsā piyappabhavikāti.",
  "mn87:7.3": "Tadamināpetaṃ, brāhmaṇa, pariyāyena veditabbaṃ yathā piyajātikā sokaparidevadukkhadomanassupāyāsā piyappabhavikā.",
  "mn87:7.4": "Bhūtapubbaṃ, brāhmaṇa, imissāyeva sāvatthiyā aññatarissā itthiyā mātā kālamakāsi.",
  "mn87:7.5": "Sā tassā kālakiriyāya ummattikā khittacittā rathikāya rathikaṃ siṅghāṭakena siṅghāṭakaṃ upasaṅkamitvā evamāha:",
  "mn87:7.6": "‘api me mātaraṃ addassatha, api me mātaraṃ addassathā’ti?",
  "mn87:7.7": "Imināpi kho etaṃ, brāhmaṇa, pariyāyena veditabbaṃ yathā piyajātikā sokaparidevadukkhadomanassupāyāsā piyappabhavikāti.",
  "mn87:8.1": "Bhūtapubbaṃ, brāhmaṇa, imissāyeva sāvatthiyā aññatarissā itthiyā pitā kālamakāsi …",
  "mn87:8.2": "bhātā kālamakāsi …",
  "mn87:8.3": "bhaginī kālamakāsi …",
  "mn87:8.4": "putto kālamakāsi …",
  "mn87:8.5": "dhītā kālamakāsi …",
  "mn87:8.6": "sāmiko kālamakāsi.",
  "mn87:8.7": "Sā tassa kālakiriyāya ummattikā khittacittā rathikāya rathikaṃ siṅghāṭakena siṅghāṭakaṃ upasaṅkamitvā evamāha:",
  "mn87:8.8": "‘api me sāmikaṃ addassatha, api me sāmikaṃ addassathā’ti?",
  "mn87:8.9": "Imināpi kho etaṃ, brāhmaṇa, pariyāyena veditabbaṃ yathā piyajātikā sokaparidevadukkhadomanassupāyāsā piyappabhavikāti.",
  "mn87:9.1": "Bhūtapubbaṃ, brāhmaṇa, imissāyeva sāvatthiyā aññatarassa purisassa mātā kālamakāsi.",
  "mn87:9.2": "So tassā kālakiriyāya ummattako khittacitto rathikāya rathikaṃ siṅghāṭakena siṅghāṭakaṃ upasaṅkamitvā evamāha:",
  "mn87:9.3": "‘api me mātaraṃ addassatha, api me mātaraṃ addassathā’ti?",
  "mn87:9.4": "Imināpi kho etaṃ, brāhmaṇa, pariyāyena veditabbaṃ yathā piyajātikā sokaparidevadukkhadomanassupāyāsā piyappabhavikāti.",
  "mn87:10.1": "Bhūtapubbaṃ, brāhmaṇa, imissāyeva sāvatthiyā aññatarassa purisassa pitā kālamakāsi …",
  "mn87:10.2": "bhātā kālamakāsi …",
  "mn87:10.3": "bhaginī kālamakāsi …",
  "mn87:10.4": "putto kālamakāsi …",
  "mn87:10.5": "dhītā kālamakāsi …",
  "mn87:10.6": "pajāpati kālamakāsi.",
  "mn87:10.7": "So tassā kālakiriyāya ummattako khittacitto rathikāya rathikaṃ siṅghāṭakena siṅghāṭakaṃ upasaṅkamitvā evamāha:",
  "mn87:10.8": "‘api me pajāpatiṃ addassatha, api me pajāpatiṃ addassathā’ti?",
  "mn87:10.9": "Imināpi kho etaṃ, brāhmaṇa, pariyāyena veditabbaṃ yathā piyajātikā sokaparidevadukkhadomanassupāyāsā piyappabhavikāti.",
  "mn87:11.1": "Bhūtapubbaṃ, brāhmaṇa, imissāyeva sāvatthiyā aññatarā itthī ñātikulaṃ agamāsi.",
  "mn87:11.2": "Tassā te ñātakā sāmikaṃ acchinditvā aññassa dātukāmā.",
  "mn87:11.3": "Sā ca taṃ na icchati.",
  "mn87:11.4": "Atha kho sā itthī sāmikaṃ etadavoca:",
  "mn87:11.5": "‘ime, maṃ, ayyaputta, ñātakā tvaṃ acchinditvā aññassa dātukāmā.",
  "mn87:11.6": "Ahañca taṃ na icchāmī’ti.",
  "mn87:11.7": "Atha kho so puriso taṃ itthiṃ dvidhā chetvā attānaṃ upphālesi:",
  "mn87:11.8": "‘ubho pecca bhavissāmā’ti.",
  "mn87:11.9": "Imināpi kho etaṃ, brāhmaṇa, pariyāyena veditabbaṃ yathā piyajātikā sokaparidevadukkhadomanassupāyāsā piyappabhavikā”ti.",
  "mn87:12.1": "Atha kho nāḷijaṅgho brāhmaṇo bhagavato bhāsitaṃ abhinanditvā anumoditvā uṭṭhāyāsanā yena mallikā devī tenupasaṅkami;",
  "mn87:12.2": "upasaṅkamitvā yāvatako ahosi bhagavatā saddhiṃ kathāsallāpo taṃ sabbaṃ mallikāya deviyā ārocesi.",
  "mn87:12.3": "Atha kho mallikā devī yena rājā pasenadi kosalo tenupasaṅkami;",
  "mn87:12.4": "upasaṅkamitvā rājānaṃ pasenadiṃ kosalaṃ etadavoca:",
  "mn87:13.1": "“Taṃ kiṃ maññasi, mahārāja, piyā te vajirī kumārī”ti?",
  "mn87:13.2": "“Evaṃ, mallike, piyā me vajirī kumārī”ti.",
  "mn87:13.3": "“Taṃ kiṃ maññasi, mahārāja, vajiriyā te kumāriyā vipariṇāmaññathābhāvā uppajjeyyuṃ sokaparidevadukkhadomanassupāyāsā”ti?",
  "mn87:13.4": "“Vajiriyā me, mallike, kumāriyā vipariṇāmaññathābhāvā jīvitassapi siyā aññathattaṃ, kiṃ pana me na uppajjissanti sokaparidevadukkhadomanassupāyāsā”ti?",
  "mn87:13.5": "“Idaṃ kho taṃ, mahārāja, tena bhagavatā jānatā passatā arahatā sammāsambuddhena sandhāya bhāsitaṃ:",
  "mn87:13.6": "‘piyajātikā sokaparidevadukkhadomanassupāyāsā piyappabhavikā’ti.",
  "mn87:14.1": "Taṃ kiṃ maññasi, mahārāja, piyā te vāsabhā khattiyā”ti?",
  "mn87:14.2": "“Evaṃ, mallike, piyā me vāsabhā khattiyā”ti.",
  "mn87:14.3": "“Taṃ kiṃ maññasi, mahārāja, vāsabhāya te khattiyāya vipariṇāmaññathābhāvā uppajjeyyuṃ sokaparidevadukkhadomanassupāyāsā”ti?",
  "mn87:14.4": "“Vāsabhāya me, mallike, khattiyāya vipariṇāmaññathābhāvā jīvitassapi siyā aññathattaṃ, kiṃ pana me na uppajjissanti sokaparidevadukkhadomanassupāyāsā”ti?",
  "mn87:14.5": "“Idaṃ kho taṃ, mahārāja, tena bhagavatā jānatā passatā arahatā sammāsambuddhena sandhāya bhāsitaṃ:",
  "mn87:14.6": "‘piyajātikā sokaparidevadukkhadomanassupāyāsā piyappabhavikā’ti.",
  "mn87:15.1": "Taṃ kiṃ maññasi, mahārāja, piyo te viṭaṭūbho senāpatī”ti?",
  "mn87:15.2": "“Evaṃ, mallike, piyo me viṭaṭūbho senāpatī”ti.",
  "mn87:15.3": "“Taṃ kiṃ maññasi, mahārāja, viṭaṭūbhassa te senāpatissa vipariṇāmaññathābhāvā uppajjeyyuṃ sokaparidevadukkhadomanassupāyāsā”ti?",
  "mn87:15.4": "“Viṭaṭūbhassa me, mallike, senāpatissa vipariṇāmaññathābhāvā jīvitassapi siyā aññathattaṃ, kiṃ pana me na uppajjissanti sokaparidevadukkhadomanassupāyāsā”ti?",
  "mn87:15.5": "“Idaṃ kho taṃ, mahārāja, tena bhagavatā jānatā passatā arahatā sammāsambuddhena sandhāya bhāsitaṃ:",
  "mn87:15.6": "‘piyajātikā sokaparidevadukkhadomanassupāyāsā piyappabhavikā’ti.",
  "mn87:16.1": "Taṃ kiṃ maññasi, mahārāja, piyā te ahan”ti?",
  "mn87:16.2": "“Evaṃ, mallike, piyā mesi tvan”ti.",
  "mn87:16.3": "“Taṃ kiṃ maññasi, mahārāja, mayhaṃ te vipariṇāmaññathābhāvā uppajjeyyuṃ sokaparidevadukkhadomanassupāyāsā”ti?",
  "mn87:16.4": "“Tuyhañhi me, mallike, vipariṇāmaññathābhāvā jīvitassapi siyā aññathattaṃ, kiṃ pana me na uppajjissanti sokaparidevadukkhadomanassupāyāsā”ti?",
  "mn87:16.5": "“Idaṃ kho taṃ, mahārāja, tena bhagavatā jānatā passatā arahatā sammāsambuddhena sandhāya bhāsitaṃ:",
  "mn87:16.6": "‘piyajātikā sokaparidevadukkhadomanassupāyāsā piyappabhavikā’ti.",
  "mn87:17.1": "Taṃ kiṃ maññasi, mahārāja, piyā te kāsikosalā”ti?",
  "mn87:17.2": "“Evaṃ, mallike, piyā me kāsikosalā.",
  "mn87:17.3": "Kāsikosalānaṃ, mallike, ānubhāvena kāsikacandanaṃ paccanubhoma, mālāgandhavilepanaṃ dhāremā”ti.",
  "mn87:17.4": "“Taṃ kiṃ maññasi, mahārāja, kāsikosalānaṃ te vipariṇāmaññathābhāvā uppajjeyyuṃ sokaparidevadukkhadomanassupāyāsā”ti?",
  "mn87:17.5": "“Kāsikosalānañhi, mallike, vipariṇāmaññathābhāvā jīvitassapi siyā aññathattaṃ, kiṃ pana me na uppajjissanti sokaparidevadukkhadomanassupāyāsā”ti?",
  "mn87:17.6": "“Idaṃ kho taṃ, mahārāja, tena bhagavatā jānatā passatā arahatā sammāsambuddhena sandhāya bhāsitaṃ:",
  "mn87:17.7": "‘piyajātikā sokaparidevadukkhadomanassupāyāsā piyappabhavikā’”ti.",
  "mn87:18.1": "“Acchariyaṃ, mallike, abbhutaṃ, mallike.",
  "mn87:18.2": "Yāvañca so bhagavā paññāya ativijjha maññe passati.",
  "mn87:18.3": "Ehi, mallike, ācamehī”ti.",
  "mn87:18.4": "Atha kho rājā pasenadi kosalo uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā tikkhattuṃ udānaṃ udānesi:",
  "mn87:19.1": "“Namo tassa bhagavato arahato sammāsambuddhassa.",
  "mn87:20.1": "Namo tassa bhagavato arahato sammāsambuddhassa.",
  "mn87:21.1": "Namo tassa bhagavato arahato sammāsambuddhassā”ti.",
  "mn87:22.1": "Piyajātikasuttaṃ niṭṭhitaṃ sattamaṃ."
}