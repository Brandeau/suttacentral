{
  "_markup_path": "markup/mn/mn86.html",
  "_alt_strings": [
    "en/sujato/mn/mn86.json"
  ],
  "mn86:1.1": "Majjhima Nikāya 86",
  "mn86:2.1": "Aṅgulimālasutta",
  "mn86:3.1": "<span class=\"evam\">Evaṃ me sutaṃ—​</span>",
  "mn86:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn86:3.3": "Tena kho pana samayena rañño pasenadissa kosalassa vijite coro aṅgulimālo nāma hoti luddo lohitapāṇi hatapahate niviṭṭho adayāpanno pāṇabhūtesu.",
  "mn86:3.4": "Tena gāmāpi agāmā katā, nigamāpi anigamā katā, janapadāpi ajanapadā katā.",
  "mn86:3.5": "So manusse vadhitvā vadhitvā aṅgulīnaṃ mālaṃ dhāreti.",
  "mn86:3.6": "Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi.",
  "mn86:3.7": "Sāvatthiyaṃ piṇḍāya caritvā pacchābhattaṃ piṇḍapātapaṭikkanto senāsanaṃ saṃsāmetvā pattacīvaramādāya yena coro aṅgulimālo tenaddhānamaggaṃ paṭipajji.",
  "mn86:3.8": "Addasāsuṃ kho gopālakā pasupālakā kassakā pathāvino bhagavantaṃ yena coro aṅgulimālo tenaddhānamaggapaṭipannaṃ.",
  "mn86:3.9": "Disvāna bhagavantaṃ etadavocuṃ:",
  "mn86:3.10": "“mā, samaṇa, etaṃ maggaṃ paṭipajji.",
  "mn86:3.11": "Etasmiṃ, samaṇa, magge coro aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu.",
  "mn86:3.12": "Tena gāmāpi agāmā katā, nigamāpi anigamā katā, janapadāpi ajanapadā katā.",
  "mn86:3.13": "So manusse vadhitvā vadhitvā aṅgulīnaṃ mālaṃ dhāreti.",
  "mn86:3.14": "Etañhi, samaṇa, maggaṃ dasapi purisā vīsampi purisā tiṃsampi purisā cattārīsampi purisā paññāsampi purisā saṅkaritvā saṅkaritvā paṭipajjanti.",
  "mn86:3.15": "Tepi corassa aṅgulimālassa hatthatthaṃ gacchantī”ti.",
  "mn86:3.16": "Evaṃ vutte, bhagavā tuṇhībhūto agamāsi.",
  "mn86:4.1": "Dutiyampi kho gopālakā …",
  "mn86:4.2": "pe …",
  "mn86:4.3": "tatiyampi kho gopālakā pasupālakā kassakā pathāvino bhagavantaṃ etadavocuṃ:",
  "mn86:4.4": "“mā, samaṇa, etaṃ maggaṃ paṭipajji, etasmiṃ samaṇa magge coro aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu, tena gāmāpi agāmā katā, nigamāpi anigamā katā, janapadāpi ajanapadā katā.",
  "mn86:4.5": "So manusse vadhitvā vadhitvā aṅgulīnaṃ mālaṃ dhāreti.",
  "mn86:4.6": "Etañhi samaṇa maggaṃ dasapi purisā vīsampi purisā tiṃsampi purisā cattārīsampi purisā paññāsampi purisā saṅkaritvā saṅkaritvā paṭipajjanti.",
  "mn86:4.7": "Tepi corassa aṅgulimālassa hatthatthaṃ gacchantī”ti.",
  "mn86:5.1": "Atha kho bhagavā tuṇhībhūto agamāsi.",
  "mn86:5.2": "Addasā kho coro aṅgulimālo bhagavantaṃ dūratova āgacchantaṃ.",
  "mn86:5.3": "Disvānassa etadahosi:",
  "mn86:5.4": "“acchariyaṃ vata bho, abbhutaṃ vata bho.",
  "mn86:5.5": "Imañhi maggaṃ dasapi purisā vīsampi purisā tiṃsampi purisā cattārīsampi purisā paññāsampi purisā saṅkaritvā saṅkaritvā paṭipajjanti.",
  "mn86:5.6": "Tepi mama hatthatthaṃ gacchanti.",
  "mn86:5.7": "Atha ca panāyaṃ samaṇo eko adutiyo pasayha maññe āgacchati.",
  "mn86:5.8": "Yannūnāhaṃ imaṃ samaṇaṃ jīvitā voropeyyan”ti.",
  "mn86:6.1": "Atha kho coro aṅgulimālo asicammaṃ gahetvā dhanukalāpaṃ sannayhitvā bhagavantaṃ piṭṭhito piṭṭhito anubandhi.",
  "mn86:6.2": "Atha kho bhagavā tathārūpaṃ iddhābhisaṅkhāraṃ abhisaṅkhāsi yathā coro aṅgulimālo bhagavantaṃ pakatiyā gacchantaṃ sabbathāmena gacchanto na sakkoti sampāpuṇituṃ.",
  "mn86:6.3": "Atha kho corassa aṅgulimālassa etadahosi:",
  "mn86:6.4": "“acchariyaṃ vata bho, abbhutaṃ vata bho.",
  "mn86:6.5": "Ahañhi pubbe hatthimpi dhāvantaṃ anupatitvā gaṇhāmi, assampi dhāvantaṃ anupatitvā gaṇhāmi, rathampi dhāvantaṃ anupatitvā gaṇhāmi, migampi dhāvantaṃ anupatitvā gaṇhāmi;",
  "mn86:6.6": "atha ca panāhaṃ imaṃ samaṇaṃ pakatiyā gacchantaṃ sabbathāmena gacchanto na sakkomi sampāpuṇitun”ti.",
  "mn86:6.7": "Ṭhitova bhagavantaṃ etadavoca:",
  "mn86:6.8": "“tiṭṭha, tiṭṭha, samaṇā”ti.",
  "mn86:6.9": "“Ṭhito ahaṃ, aṅgulimāla, tvañca tiṭṭhā”ti.",
  "mn86:6.10": "Atha kho corassa aṅgulimālassa etadahosi:",
  "mn86:6.11": "“ime kho samaṇā sakyaputtiyā saccavādino saccapaṭiññā.",
  "mn86:6.12": "Atha panāyaṃ samaṇo gacchaṃ yevāha:",
  "mn86:6.13": "‘ṭhito ahaṃ, aṅgulimāla, tvañca tiṭṭhā’ti.",
  "mn86:6.14": "Yannūnāhaṃ imaṃ samaṇaṃ puccheyyan”ti.",
  "mn86:7.1": "Atha kho coro aṅgulimālo bhagavantaṃ gāthāya ajjhabhāsi:",
  "mn86:8.1": "“Gacchaṃ vadesi samaṇa ṭhitomhi,",
  "mn86:8.2": "Mamañca brūsi ṭhitamaṭṭhitoti;",
  "mn86:8.3": "Pucchāmi taṃ samaṇa etamatthaṃ,",
  "mn86:8.4": "Kathaṃ ṭhito tvaṃ ahamaṭṭhitomhī”ti.",
  "mn86:9.1": "“Ṭhito ahaṃ aṅgulimāla sabbadā,",
  "mn86:9.2": "Sabbesu bhūtesu nidhāya daṇḍaṃ;",
  "mn86:9.3": "Tuvañca pāṇesu asaññatosi,",
  "mn86:9.4": "Tasmā ṭhitohaṃ tuvamaṭṭhitosī”ti.",
  "mn86:10.1": "“Cirassaṃ vata me mahito mahesī,",
  "mn86:10.2": "Mahāvanaṃ pāpuṇi saccavādī;",
  "mn86:10.3": "Sohaṃ carissāmi pahāya pāpaṃ,",
  "mn86:10.4": "Sutvāna gāthaṃ tava dhammayuttaṃ”.",
  "mn86:11.1": "Itveva coro asimāvudhañca,",
  "mn86:11.2": "Sobbhe papāte narake akiri;",
  "mn86:11.3": "Avandi coro sugatassa pāde,",
  "mn86:11.4": "Tattheva naṃ pabbajjaṃ ayāci.",
  "mn86:12.1": "Buddho ca kho kāruṇiko mahesi,",
  "mn86:12.2": "Yo satthā lokassa sadevakassa;",
  "mn86:12.3": "<span class=\"dquo\">“</span> Tamehi bhikkhū”ti tadā avoca,",
  "mn86:12.4": "Eseva tassa ahu bhikkhubhāvoti.",
  "mn86:13.1": "Atha kho bhagavā āyasmatā aṅgulimālena pacchāsamaṇena yena sāvatthi tena cārikaṃ pakkāmi.",
  "mn86:13.2": "Anupubbena cārikaṃ caramāno yena sāvatthi tadavasari.",
  "mn86:13.3": "Tatra sudaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn86:13.4": "Tena kho pana samayena rañño pasenadissa kosalassa antepuradvāre mahājanakāyo sannipatitvā uccāsaddo mahāsaddo hoti:",
  "mn86:13.5": "“coro te, deva, vijite aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu.",
  "mn86:13.6": "Tena gāmāpi agāmā katā, nigamāpi anigamā katā, janapadāpi ajanapadā katā.",
  "mn86:13.7": "So manusse vadhitvā vadhitvā aṅgulīnaṃ mālaṃ dhāreti.",
  "mn86:13.8": "Taṃ devo paṭisedhetū”ti.",
  "mn86:14.1": "Atha kho rājā pasenadi kosalo pañcamattehi assasatehi sāvatthiyā nikkhami divā divassa.",
  "mn86:14.2": "Yena ārāmo tena pāvisi.",
  "mn86:14.3": "Yāvatikā yānassa bhūmi yānena gantvā yānā paccorohitvā pattikova yena bhagavā tenupasaṅkami;",
  "mn86:14.4": "upasaṅkamitvā bhagavantaṃ abhivādetvā ekamantaṃ nisīdi.",
  "mn86:14.5": "Ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca:",
  "mn86:14.6": "“kiṃ nu te, mahārāja, rājā vā māgadho seniyo bimbisāro kupito vesālikā vā licchavī aññe vā paṭirājāno”ti?",
  "mn86:15.1": "“Na kho me, bhante, rājā māgadho seniyo bimbisāro kupito, nāpi vesālikā licchavī, nāpi aññe paṭirājāno.",
  "mn86:15.2": "Coro me, bhante, vijite aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu.",
  "mn86:15.3": "Tena gāmāpi agāmā katā, nigamāpi anigamā katā, janapadāpi ajanapadā katā.",
  "mn86:15.4": "So manusse vadhitvā vadhitvā aṅgulīnaṃ mālaṃ dhāreti.",
  "mn86:15.5": "Tāhaṃ, bhante, paṭisedhissāmī”ti.",
  "mn86:16.1": "“Sace pana tvaṃ, mahārāja, aṅgulimālaṃ passeyyāsi kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitaṃ, virataṃ pāṇātipātā, virataṃ adinnādānā, virataṃ musāvādā, ekabhattikaṃ, brahmacāriṃ, sīlavantaṃ, kalyāṇadhammaṃ, kinti naṃ kareyyāsī”ti?",
  "mn86:16.2": "“Abhivādeyyāma vā, bhante, paccuṭṭheyyāma vā āsanena vā nimanteyyāma, abhinimanteyyāma vā naṃ cīvarapiṇḍapātasenāsanagilānappaccayabhesajjaparikkhārehi, dhammikaṃ vā assa rakkhāvaraṇaguttiṃ saṃvidaheyyāma.",
  "mn86:16.3": "Kuto panassa, bhante, dussīlassa pāpadhammassa evarūpo sīlasaṃyamo bhavissatī”ti?",
  "mn86:17.1": "Tena kho pana samayena āyasmā aṅgulimālo bhagavato avidūre nisinno hoti.",
  "mn86:17.2": "Atha kho bhagavā dakkhiṇaṃ bāhuṃ paggahetvā rājānaṃ pasenadiṃ kosalaṃ etadavoca:",
  "mn86:17.3": "“eso, mahārāja, aṅgulimālo”ti.",
  "mn86:18.1": "Atha kho rañño pasenadissa kosalassa ahudeva bhayaṃ, ahu chambhitattaṃ, ahu lomahaṃso.",
  "mn86:18.2": "Atha kho bhagavā rājānaṃ pasenadiṃ kosalaṃ bhītaṃ saṃviggaṃ lomahaṭṭhajātaṃ viditvā rājānaṃ pasenadiṃ kosalaṃ etadavoca:",
  "mn86:18.3": "“mā bhāyi, mahārāja, natthi te ito bhayan”ti.",
  "mn86:18.4": "Atha kho rañño pasenadissa kosalassa yaṃ ahosi bhayaṃ vā chambhitattaṃ vā lomahaṃso vā so paṭippassambhi.",
  "mn86:18.5": "Atha kho rājā pasenadi kosalo yenāyasmā aṅgulimālo tenupasaṅkami;",
  "mn86:18.6": "upasaṅkamitvā āyasmantaṃ aṅgulimālaṃ etadavoca:",
  "mn86:18.7": "“ayyo no, bhante, aṅgulimālo”ti?",
  "mn86:18.8": "“Evaṃ, mahārājā”ti.",
  "mn86:18.9": "“Kathaṅgotto ayyassa pitā, kathaṅgottā mātā”ti?",
  "mn86:18.10": "“Gaggo kho, mahārāja, pitā, mantāṇī mātā”ti.",
  "mn86:19.1": "“Abhiramatu, bhante, ayyo gaggo mantāṇiputto.",
  "mn86:19.2": "Ahamayyassa gaggassa mantāṇiputtassa ussukkaṃ karissāmi cīvarapiṇḍapātasenāsanagilānappaccayabhesajjaparikkhārānan”ti.",
  "mn86:20.1": "Tena kho pana samayena āyasmā aṅgulimālo āraññiko hoti piṇḍapātiko paṃsukūliko tecīvariko.",
  "mn86:20.2": "Atha kho āyasmā aṅgulimālo rājānaṃ pasenadiṃ kosalaṃ etadavoca:",
  "mn86:20.3": "“alaṃ, mahārāja, paripuṇṇaṃ me cīvaran”ti.",
  "mn86:20.4": "Atha kho rājā pasenadi kosalo yena bhagavā tenupasaṅkami;",
  "mn86:20.5": "upasaṅkamitvā bhagavantaṃ abhivādetvā ekamantaṃ nisīdi.",
  "mn86:20.6": "Ekamantaṃ nisinno kho rājā pasenadi kosalo bhagavantaṃ etadavoca:",
  "mn86:20.7": "“acchariyaṃ, bhante, abbhutaṃ, bhante.",
  "mn86:20.8": "Yāvañcidaṃ, bhante, bhagavā adantānaṃ dametā, asantānaṃ sametā, aparinibbutānaṃ parinibbāpetā.",
  "mn86:20.9": "Yañhi mayaṃ, bhante, nāsakkhimhā daṇḍenapi satthenapi dametuṃ so bhagavatā adaṇḍena asattheneva danto.",
  "mn86:20.10": "Handa ca dāni mayaṃ, bhante, gacchāma;",
  "mn86:20.11": "bahukiccā mayaṃ bahukaraṇīyā”ti.",
  "mn86:20.12": "“Yassadāni, mahārāja, kālaṃ maññasī”ti.",
  "mn86:20.13": "Atha kho rājā pasenadi kosalo uṭṭhāyāsanā bhagavantaṃ abhivādetvā padakkhiṇaṃ katvā pakkāmi.",
  "mn86:21.1": "Atha kho āyasmā aṅgulimālo pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisi.",
  "mn86:21.2": "Addasā kho āyasmā aṅgulimālo sāvatthiyaṃ sapadānaṃ piṇḍāya caramāno aññataraṃ itthiṃ mūḷhagabbhaṃ vighātagabbhaṃ.",
  "mn86:21.3": "Disvānassa etadahosi:",
  "mn86:21.4": "“kilissanti vata, bho, sattā;",
  "mn86:21.5": "kilissanti vata, bho, sattā”ti.",
  "mn86:21.6": "Atha kho āyasmā aṅgulimālo sāvatthiyaṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami;",
  "mn86:21.7": "upasaṅkamitvā bhagavantaṃ abhivādetvā ekamantaṃ nisīdi.",
  "mn86:21.8": "Ekamantaṃ nisinno kho āyasmā aṅgulimālo bhagavantaṃ etadavoca:",
  "mn86:21.9": "“idhāhaṃ, bhante, pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃ.",
  "mn86:21.10": "Addasaṃ kho ahaṃ, bhante, sāvatthiyaṃ sapadānaṃ piṇḍāya caramāno aññataraṃ itthiṃ mūḷhagabbhaṃ vighātagabbhaṃ.",
  "mn86:21.11": "Disvāna mayhaṃ etadahosi:",
  "mn86:21.12": "‘kilissanti vata bho sattā, kilissanti vata bho sattā’”ti.",
  "mn86:22.1": "“Tena hi tvaṃ, aṅgulimāla, yena sā itthī tenupasaṅkama;",
  "mn86:22.2": "upasaṅkamitvā taṃ itthiṃ evaṃ vadehi:",
  "mn86:22.3": "‘yatohaṃ, bhagini, jāto nābhijānāmi sañcicca pāṇaṃ jīvitā voropetā, tena saccena sotthi te hotu, sotthi gabbhassā’”ti.",
  "mn86:23.1": "“So hi nūna me, bhante, sampajānamusāvādo bhavissati.",
  "mn86:23.2": "Mayā hi, bhante, bahū sañcicca pāṇā jīvitā voropitā”ti.",
  "mn86:23.3": "“Tena hi tvaṃ, aṅgulimāla, yena sā itthī tenupasaṅkama;",
  "mn86:23.4": "upasaṅkamitvā taṃ itthiṃ evaṃ vadehi:",
  "mn86:23.5": "‘yatohaṃ, bhagini, ariyāya jātiyā jāto, nābhijānāmi sañcicca pāṇaṃ jīvitā voropetā, tena saccena sotthi te hotu, sotthi gabbhassā’”ti.",
  "mn86:24.1": "“Evaṃ, bhante”ti kho āyasmā aṅgulimālo bhagavato paṭissutvā yena sā itthī tenupasaṅkami;",
  "mn86:24.2": "upasaṅkamitvā taṃ itthiṃ etadavoca:",
  "mn86:24.3": "“yatohaṃ, bhagini, ariyāya jātiyā jāto, nābhijānāmi sañcicca pāṇaṃ jīvitā voropetā, tena saccena sotthi te hotu, sotthi gabbhassā”ti.",
  "mn86:24.4": "Atha khvāssā itthiyā sotthi ahosi, sotthi gabbhassa.",
  "mn86:25.1": "Atha kho āyasmā aṅgulimālo eko vūpakaṭṭho appamatto ātāpī pahitatto viharanto nacirasseva—",
  "mn86:25.2": "yassatthāya kulaputtā sammadeva agārasmā anagāriyaṃ pabbajanti, tadanuttaraṃ—",
  "mn86:25.3": "brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi.",
  "mn86:25.4": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi.",
  "mn86:25.5": "Aññataro kho panāyasmā aṅgulimālo arahataṃ ahosi.",
  "mn86:26.1": "Atha kho āyasmā aṅgulimālo pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi.",
  "mn86:26.2": "Tena kho pana samayena aññenapi leḍḍu khitto āyasmato aṅgulimālassa kāye nipatati, aññenapi daṇḍo khitto āyasmato aṅgulimālassa kāye nipatati, aññenapi sakkharā khittā āyasmato aṅgulimālassa kāye nipatati.",
  "mn86:26.3": "Atha kho āyasmā aṅgulimālo bhinnena sīsena, lohitena gaḷantena, bhinnena pattena, vipphālitāya saṅghāṭiyā yena bhagavā tenupasaṅkami.",
  "mn86:26.4": "Addasā kho bhagavā āyasmantaṃ aṅgulimālaṃ dūratova āgacchantaṃ.",
  "mn86:26.5": "Disvāna āyasmantaṃ aṅgulimālaṃ etadavoca:",
  "mn86:26.6": "“adhivāsehi tvaṃ, brāhmaṇa, adhivāsehi tvaṃ, brāhmaṇa.",
  "mn86:26.7": "Yassa kho tvaṃ, brāhmaṇa, kammassa vipākena bahūni vassāni bahūni vassasatāni bahūni vassasahassāni niraye pacceyyāsi tassa tvaṃ, brāhmaṇa, kammassa vipākaṃ diṭṭheva dhamme paṭisaṃvedesī”ti.",
  "mn86:26.8": "Atha kho āyasmā aṅgulimālo rahogato paṭisallīno vimuttisukhaṃ paṭisaṃvedi;",
  "mn86:26.9": "tāyaṃ velāyaṃ imaṃ udānaṃ udānesi:",
  "mn86:27.1": "“Yo pubbeva pamajjitvā,",
  "mn86:27.2": "pacchā so nappamajjati;",
  "mn86:27.3": "Somaṃ lokaṃ pabhāseti,",
  "mn86:27.4": "abbhā muttova candimā.",
  "mn86:28.1": "Yassa pāpaṃ kataṃ kammaṃ,",
  "mn86:28.2": "kusalena pidhīyati;",
  "mn86:28.3": "Somaṃ lokaṃ pabhāseti,",
  "mn86:28.4": "abbhā muttova candimā.",
  "mn86:29.1": "Yo have daharo bhikkhu,",
  "mn86:29.2": "yuñjati buddhasāsane;",
  "mn86:29.3": "Somaṃ lokaṃ pabhāseti,",
  "mn86:29.4": "abbhā muttova candimā.",
  "mn86:30.1": "Disā hi me dhammakathaṃ suṇantu,",
  "mn86:30.2": "Disā hi me yuñjantu buddhasāsane;",
  "mn86:30.3": "Disā hi me te manujā bhajantu,",
  "mn86:30.4": "Ye dhammamevādapayanti santo.",
  "mn86:31.1": "Disā hi me khantivādānaṃ,",
  "mn86:31.2": "avirodhappasaṃsīnaṃ;",
  "mn86:31.3": "Suṇantu dhammaṃ kālena,",
  "mn86:31.4": "tañca anuvidhīyantu.",
  "mn86:32.1": "Na hi jātu so mamaṃ hiṃse,",
  "mn86:32.2": "aññaṃ vā pana kiñci naṃ;",
  "mn86:32.3": "Pappuyya paramaṃ santiṃ,",
  "mn86:32.4": "rakkheyya tasathāvare.",
  "mn86:33.1": "Udakañhi nayanti nettikā,",
  "mn86:33.2": "Usukārā namayanti tejanaṃ;",
  "mn86:33.3": "Dāruṃ namayanti tacchakā,",
  "mn86:33.4": "Attānaṃ damayanti paṇḍitā.",
  "mn86:34.1": "Daṇḍeneke damayanti,",
  "mn86:34.2": "aṅkusehi kasāhi ca;",
  "mn86:34.3": "Adaṇḍena asatthena,",
  "mn86:34.4": "ahaṃ dantomhi tādinā.",
  "mn86:35.1": "Ahiṃsakoti me nāmaṃ,",
  "mn86:35.2": "hiṃsakassa pure sato;",
  "mn86:35.3": "Ajjāhaṃ saccanāmomhi,",
  "mn86:35.4": "na naṃ hiṃsāmi kiñci naṃ.",
  "mn86:36.1": "Coro ahaṃ pure āsiṃ,",
  "mn86:36.2": "aṅgulimāloti vissuto;",
  "mn86:36.3": "Vuyhamāno mahoghena,",
  "mn86:36.4": "buddhaṃ saraṇamāgamaṃ.",
  "mn86:37.1": "Lohitapāṇi pure āsiṃ,",
  "mn86:37.2": "aṅgulimāloti vissuto;",
  "mn86:37.3": "Saraṇagamanaṃ passa,",
  "mn86:37.4": "bhavanetti samūhatā.",
  "mn86:38.1": "Tādisaṃ kammaṃ katvāna,",
  "mn86:38.2": "bahuṃ duggatigāminaṃ;",
  "mn86:38.3": "Phuṭṭho kammavipākena,",
  "mn86:38.4": "aṇaṇo bhuñjāmi bhojanaṃ.",
  "mn86:39.1": "Pamādamanuyuñjanti,",
  "mn86:39.2": "bālā dummedhino janā;",
  "mn86:39.3": "Appamādañca medhāvī,",
  "mn86:39.4": "dhanaṃ seṭṭhaṃva rakkhati.",
  "mn86:40.1": "Mā pamādamanuyuñjetha,",
  "mn86:40.2": "mā kāmarati santhavaṃ;",
  "mn86:40.3": "Appamatto hi jhāyanto,",
  "mn86:40.4": "pappoti vipulaṃ sukhaṃ.",
  "mn86:41.1": "Svāgataṃ nāpagataṃ,",
  "mn86:41.2": "nayidaṃ dummantitaṃ mama;",
  "mn86:41.3": "Saṃvibhattesu dhammesu,",
  "mn86:41.4": "yaṃ seṭṭhaṃ tadupāgamaṃ.",
  "mn86:42.1": "Svāgataṃ nāpagataṃ,",
  "mn86:42.2": "nayidaṃ dummantitaṃ mama;",
  "mn86:42.3": "Tisso vijjā anuppattā,",
  "mn86:42.4": "kataṃ buddhassa sāsanan”ti.",
  "mn86:43.1": "Aṅgulimālasuttaṃ niṭṭhitaṃ chaṭṭhaṃ."
}