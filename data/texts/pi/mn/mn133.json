{
  "_markup_path": "markup/mn/mn133.html",
  "_alt_strings": [
    "en/sujato/mn/mn133.json"
  ],
  "mn133:1.1": "Majjhima Nikāya 133",
  "mn133:2.1": "Mahākaccānabhaddekarattasutta",
  "mn133:3.1": "<span class=\"evam\">Evaṃ me sutaṃ—​</span>",
  "mn133:3.2": "ekaṃ samayaṃ bhagavā rājagahe viharati tapodārāme.",
  "mn133:3.3": "Atha kho āyasmā samiddhi rattiyā paccūsasamayaṃ paccuṭṭhāya yena tapodo tenupasaṅkami gattāni parisiñcituṃ.",
  "mn133:3.4": "Tapode gattāni parisiñcitvā paccuttaritvā ekacīvaro aṭṭhāsi gattāni pubbāpayamāno.",
  "mn133:3.5": "Atha kho aññatarā devatā abhikkantāya rattiyā abhikkantavaṇṇā kevalakappaṃ tapodaṃ obhāsetvā yenāyasmā samiddhi tenupasaṅkami;",
  "mn133:3.6": "upasaṅkamitvā ekamantaṃ aṭṭhāsi.",
  "mn133:3.7": "Ekamantaṃ ṭhitā kho sā devatā āyasmantaṃ samiddhiṃ etadavoca: <a class=\"wp\" id=\"wp2\"></a>“",
  "mn133:3.8": "dhāresi tvaṃ, bhikkhu, bhaddekarattassa uddesañca vibhaṅgañcā”ti?",
  "mn133:3.9": "“Na kho ahaṃ, āvuso, dhāremi bhaddekarattassa uddesañca vibhaṅgañca.",
  "mn133:3.10": "Tvaṃ panāvuso, dhāresi bhaddekarattassa uddesañca vibhaṅgañcā”ti?",
  "mn133:3.11": "“Ahampi kho, bhikkhu, na dhāremi bhaddekarattassa uddesañca vibhaṅgañca.",
  "mn133:3.12": "Dhāresi pana tvaṃ, bhikkhu, bhaddekarattiyo gāthā”ti?",
  "mn133:3.13": "“Na kho ahaṃ, āvuso, dhāremi bhaddekarattiyo gāthāti.",
  "mn133:3.14": "Tvaṃ panāvuso, dhāresi bhaddekarattiyo gāthā”ti?",
  "mn133:3.15": "“Ahampi kho, bhikkhu na dhāremi bhaddekarattiyo gāthāti.",
  "mn133:3.16": "Uggaṇhāhi tvaṃ, bhikkhu, bhaddekarattassa uddesañca vibhaṅgañca;",
  "mn133:3.17": "pariyāpuṇāhi tvaṃ, bhikkhu, bhaddekarattassa uddesañca vibhaṅgañca;",
  "mn133:3.18": "dhārehi tvaṃ, bhikkhu, bhaddekarattassa uddesañca vibhaṅgañca.",
  "mn133:3.19": "Atthasaṃhito, bhikkhu, bhaddekarattassa uddeso ca vibhaṅgo ca ādibrahmacariyako”ti.",
  "mn133:3.20": "Idamavoca sā devatā.",
  "mn133:3.21": "Idaṃ vatvā tatthevantaradhāyi.",
  "mn133:4.1": "Atha kho āyasmā samiddhi tassā rattiyā accayena yena bhagavā tenupasaṅkami;",
  "mn133:4.2": "upasaṅkamitvā bhagavantaṃ abhivādetvā ekamantaṃ nisīdi.",
  "mn133:4.3": "Ekamantaṃ nisinno kho āyasmā samiddhi bhagavantaṃ etadavoca:",
  "mn133:5.1": "“Idhāhaṃ, bhante, rattiyā paccūsasamayaṃ paccuṭṭhāya yena tapodo tenupasaṅkamiṃ gattāni parisiñcituṃ.",
  "mn133:5.2": "Tapode gattāni parisiñcitvā paccuttaritvā ekacīvaro aṭṭhāsiṃ gattāni pubbāpayamāno.",
  "mn133:5.3": "Atha kho bhante, aññatarā devatā abhikkantāya rattiyā abhikkantavaṇṇā kevalakappaṃ tapodaṃ obhāsetvā yenāhaṃ tenupasaṅkami;",
  "mn133:5.4": "upasaṅkamitvā ekamantaṃ aṭṭhāsi.",
  "mn133:5.5": "Ekamantaṃ ṭhitā kho sā devatā maṃ etadavoca:",
  "mn133:5.6": "‘dhāresi tvaṃ, bhikkhu, bhaddekarattassa uddesañca vibhaṅgañcā’ti?",
  "mn133:6.1": "Evaṃ vutte, ahaṃ, bhante, taṃ devataṃ etadavocaṃ:",
  "mn133:6.2": "‘na kho ahaṃ, āvuso, dhāremi bhaddekarattassa uddesañca vibhaṅgañca.",
  "mn133:6.3": "Tvaṃ panāvuso, dhāresi bhaddekarattassa uddesañca vibhaṅgañcā’ti?",
  "mn133:6.4": "‘Ahampi kho, bhikkhu, na dhāremi bhaddekarattassa uddesañca vibhaṅgañca.",
  "mn133:6.5": "Dhāresi pana tvaṃ, bhikkhu, bhaddekarattiyo gāthā’ti?",
  "mn133:6.6": "‘Na kho ahaṃ, āvuso, dhāremi bhaddekarattiyo gāthāti.",
  "mn133:6.7": "Tvaṃ panāvuso, dhāresi bhaddekarattiyo gāthā’ti?",
  "mn133:6.8": "‘Ahampi kho, bhikkhu, na dhāremi bhaddekarattiyo gāthāti.",
  "mn133:6.9": "Uggaṇhāhi tvaṃ, bhikkhu, bhaddekarattassa uddesañca vibhaṅgañca;",
  "mn133:6.10": "pariyāpuṇāhi tvaṃ, bhikkhu, bhaddekarattassa uddesañca vibhaṅgañca;",
  "mn133:6.11": "dhārehi tvaṃ, bhikkhu, bhaddekarattassa uddesañca vibhaṅgañca.",
  "mn133:6.12": "Atthasaṃhito, bhikkhu, bhaddekarattassa uddeso ca vibhaṅgo ca ādibrahmacariyako’ti.",
  "mn133:6.13": "Idamavoca, bhante, sā devatā.",
  "mn133:6.14": "Idaṃ vatvā tatthevantaradhāyi.",
  "mn133:6.15": "Sādhu me, bhante, bhagavā bhaddekarattassa uddesañca vibhaṅgañca desetū”ti.",
  "mn133:6.16": "“Tena hi, bhikkhu, suṇāhi, sādhukaṃ manasi karohi;",
  "mn133:6.17": "bhāsissāmī”ti.",
  "mn133:6.18": "“Evaṃ, bhante”ti kho āyasmā samiddhi bhagavato paccassosi.",
  "mn133:6.19": "Bhagavā etadavoca:",
  "mn133:7.1": "“Atītaṃ nānvāgameyya,",
  "mn133:7.2": "nappaṭikaṅkhe anāgataṃ;",
  "mn133:7.3": "Yadatītaṃ pahīnaṃ taṃ,",
  "mn133:7.4": "appattañca anāgataṃ.",
  "mn133:8.1": "Paccuppannañca yo dhammaṃ,",
  "mn133:8.2": "tattha tattha vipassati;",
  "mn133:8.3": "Asaṃhīraṃ asaṅkuppaṃ,",
  "mn133:8.4": "taṃ vidvā manubrūhaye.",
  "mn133:9.1": "Ajjeva kiccamātappaṃ,",
  "mn133:9.2": "ko jaññā maraṇaṃ suve;",
  "mn133:9.3": "Na hi no saṅgaraṃ tena,",
  "mn133:9.4": "mahāsenena maccunā.",
  "mn133:10.1": "Evaṃvihāriṃ ātāpiṃ,",
  "mn133:10.2": "ahorattamatanditaṃ;",
  "mn133:10.3": "Taṃ ve bhaddekarattoti,",
  "mn133:10.4": "santo ācikkhate munī”ti.",
  "mn133:11.1": "Idamavoca bhagavā;",
  "mn133:11.2": "idaṃ vatvāna sugato uṭṭhāyāsanā vihāraṃ pāvisi.",
  "mn133:11.3": "Atha kho tesaṃ bhikkhūnaṃ, acirapakkantassa bhagavato, etadahosi:",
  "mn133:11.4": "“idaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "mn133:12.1": "‘Atītaṃ nānvāgameyya,",
  "mn133:12.2": "nappaṭikaṅkhe anāgataṃ;",
  "mn133:12.3": "Yadatītaṃ pahīnaṃ taṃ,",
  "mn133:12.4": "appattañca anāgataṃ.",
  "mn133:13.1": "Paccuppannañca yo dhammaṃ,",
  "mn133:13.2": "tattha tattha vipassati;",
  "mn133:13.3": "Asaṃhīraṃ asaṅkuppaṃ,",
  "mn133:13.4": "taṃ vidvā manubrūhaye.",
  "mn133:14.1": "Ajjeva kiccamātappaṃ,",
  "mn133:14.2": "ko jaññā maraṇaṃ suve;",
  "mn133:14.3": "Na hi no saṅgaraṃ tena,",
  "mn133:14.4": "mahāsenena maccunā.",
  "mn133:15.1": "Evaṃvihāriṃ ātāpiṃ,",
  "mn133:15.2": "ahorattamatanditaṃ;",
  "mn133:15.3": "Taṃ ve bhaddekarattoti,",
  "mn133:15.4": "santo ācikkhate munī’ti.",
  "mn133:16.1": "Ko nu kho imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā”ti?",
  "mn133:17.1": "Atha kho tesaṃ bhikkhūnaṃ etadahosi:",
  "mn133:17.2": "“ayaṃ kho āyasmā mahākaccāno satthu ceva saṃvaṇṇito sambhāvito ca viññūnaṃ sabrahmacārīnaṃ;",
  "mn133:17.3": "pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "mn133:17.4": "Yannūna mayaṃ yenāyasmā mahākaccāno tenupasaṅkameyyāma;",
  "mn133:17.5": "upasaṅkamitvā āyasmantaṃ mahākaccānaṃ etamatthaṃ paṭipuccheyyāmā”ti.",
  "mn133:18.1": "Atha kho te bhikkhū yenāyasmā mahākaccāno tenupasaṅkamiṃsu;",
  "mn133:18.2": "upasaṅkamitvā āyasmatā mahākaccānena saddhiṃ sammodiṃsu.",
  "mn133:18.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.",
  "mn133:18.4": "Ekamantaṃ nisinnā kho te bhikkhū āyasmantaṃ mahākaccānaṃ etadavocuṃ:",
  "mn133:18.5": "“idaṃ kho no, āvuso kaccāna, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "mn133:19.1": "‘Atītaṃ nānvāgameyya,",
  "mn133:19.2": "…",
  "mn133:19.3": "pe …",
  "mn133:19.4": "Taṃ ve bhaddekarattoti,",
  "mn133:19.5": "santo ācikkhate munī’ti.",
  "mn133:20.1": "Tesaṃ no, āvuso kaccāna, amhākaṃ, acirapakkantassa bhagavato, etadahosi—",
  "mn133:20.2": "idaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "mn133:21.1": "‘Atītaṃ nānvāgameyya,",
  "mn133:21.2": "…",
  "mn133:21.3": "pe …",
  "mn133:21.4": "Taṃ ve bhaddekarattoti,",
  "mn133:21.5": "santo ācikkhate munī’ti.",
  "mn133:22.1": "Ko nu kho imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyāti?",
  "mn133:22.2": "Tesaṃ no, āvuso kaccāna, amhākaṃ etadahosi:",
  "mn133:22.3": "‘ayaṃ kho āyasmā mahākaccāno satthu ceva saṃvaṇṇito sambhāvito ca viññūnaṃ sabrahmacārīnaṃ.",
  "mn133:22.4": "Pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "mn133:22.5": "Yannūna mayaṃ yenāyasmā mahākaccāno tenupasaṅkameyyāma;",
  "mn133:22.6": "upasaṅkamitvā āyasmantaṃ mahākaccānaṃ etamatthaṃ paṭipuccheyyāmā’ti.",
  "mn133:22.7": "Vibhajatāyasmā mahākaccāno”ti.",
  "mn133:23.1": "“Seyyathāpi, āvuso, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva mūlaṃ atikkamma khandhaṃ sākhāpalāse sāraṃ pariyesitabbaṃ maññeyya;",
  "mn133:23.2": "evaṃsampadamidaṃ āyasmantānaṃ satthari sammukhībhūte taṃ bhagavantaṃ atisitvā amhe etamatthaṃ paṭipucchitabbaṃ maññatha.",
  "mn133:23.3": "So hāvuso, bhagavā jānaṃ jānāti, passaṃ passati, cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato.",
  "mn133:23.4": "So ceva panetassa kālo ahosi yaṃ bhagavantaṃyeva etamatthaṃ paṭipuccheyyātha, yathā vo bhagavā byākareyya tathā naṃ dhāreyyāthā”ti.",
  "mn133:24.1": "“Addhāvuso kaccāna, bhagavā jānaṃ jānāti, passaṃ passati, cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato.",
  "mn133:24.2": "So ceva panetassa kālo ahosi yaṃ bhagavantaṃyeva etamatthaṃ paṭipuccheyyāma;",
  "mn133:24.3": "yathā no bhagavā byākareyya tathā naṃ dhāreyyāma.",
  "mn133:24.4": "Api cāyasmā mahākaccāno satthu ceva saṃvaṇṇito sambhāvito ca viññūnaṃ sabrahmacārīnaṃ;",
  "mn133:24.5": "pahoti cāyasmā mahākaccāno imassa bhagavatā saṃkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "mn133:24.6": "Vibhajatāyasmā mahākaccāno agaruṃ karitvā”ti.",
  "mn133:25.1": "“Tena hāvuso, suṇātha, sādhukaṃ manasi karotha, bhāsissāmī”ti.",
  "mn133:25.2": "“Evamāvuso”ti kho te bhikkhū āyasmato mahākaccānassa paccassosuṃ.",
  "mn133:25.3": "Āyasmā mahākaccāno etadavoca:",
  "mn133:26.1": "“Yaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "mn133:27.1": "‘Atītaṃ nānvāgameyya,",
  "mn133:27.2": "…",
  "mn133:27.3": "pe …",
  "mn133:27.4": "Taṃ ve bhaddekarattoti,",
  "mn133:27.5": "santo ācikkhate munī’ti.",
  "mn133:28.1": "Imassa kho ahaṃ, āvuso, bhagavatā saṅkhittena uddesassa uddiṭṭhassa vitthārena atthaṃ avibhattassa evaṃ vitthārena atthaṃ ājānāmi—",
  "mn133:29.1": "Kathañca, āvuso, atītaṃ anvāgameti?",
  "mn133:29.2": "Iti me cakkhu ahosi atītamaddhānaṃ iti rūpāti—",
  "mn133:29.3": "tattha chandarāgappaṭibaddhaṃ hoti viññāṇaṃ, chandarāgappaṭibaddhattā viññāṇassa tadabhinandati, tadabhinandanto atītaṃ anvāgameti.",
  "mn133:29.4": "Iti me sotaṃ ahosi atītamaddhānaṃ iti saddāti …",
  "mn133:29.5": "pe …",
  "mn133:29.6": "iti me ghānaṃ ahosi atītamaddhānaṃ iti gandhāti …",
  "mn133:29.7": "iti me jivhā ahosi atītamaddhānaṃ iti rasāti …",
  "mn133:29.8": "iti me kāyo ahosi atītamaddhānaṃ iti phoṭṭhabbāti …",
  "mn133:29.9": "iti me mano ahosi atītamaddhānaṃ iti dhammāti—",
  "mn133:29.10": "tattha chandarāgappaṭibaddhaṃ hoti viññāṇaṃ, chandarāgappaṭibaddhattā viññāṇassa tadabhinandati, tadabhinandanto atītaṃ anvāgameti—",
  "mn133:29.11": "evaṃ kho, āvuso, atītaṃ anvāgameti.",
  "mn133:30.1": "Kathañca, āvuso, atītaṃ nānvāgameti?",
  "mn133:30.2": "Iti me cakkhu ahosi atītamaddhānaṃ iti rūpāti—",
  "mn133:30.3": "tattha na chandarāgappaṭibaddhaṃ hoti viññāṇaṃ, na chandarāgappaṭibaddhattā viññāṇassa na tadabhinandati, na tadabhinandanto atītaṃ nānvāgameti.",
  "mn133:30.4": "Iti me sotaṃ ahosi atītamaddhānaṃ iti saddāti …",
  "mn133:30.5": "pe …",
  "mn133:30.6": "iti me ghānaṃ ahosi atītamaddhānaṃ iti gandhāti …",
  "mn133:30.7": "iti me jivhā ahosi atītamaddhānaṃ iti rasāti …",
  "mn133:30.8": "iti me kāyo ahosi atītamaddhānaṃ iti phoṭṭhabbāti …",
  "mn133:30.9": "iti me mano ahosi atītamaddhānaṃ iti dhammāti—",
  "mn133:30.10": "tattha na chandarāgappaṭibaddhaṃ hoti viññāṇaṃ, na chandarāgappaṭibaddhattā viññāṇassa, na tadabhinandati, na tadabhinandanto atītaṃ nānvāgameti—",
  "mn133:30.11": "evaṃ kho, āvuso, atītaṃ nānvāgameti.",
  "mn133:31.1": "Kathañca, āvuso, anāgataṃ paṭikaṅkhati?",
  "mn133:31.2": "Iti me cakkhu siyā anāgatamaddhānaṃ iti rūpāti—",
  "mn133:31.3": "appaṭiladdhassa paṭilābhāya cittaṃ paṇidahati, cetaso paṇidhānapaccayā tadabhinandati, tadabhinandanto anāgataṃ paṭikaṅkhati.",
  "mn133:31.4": "Iti me sotaṃ siyā anāgatamaddhānaṃ iti saddāti …",
  "mn133:31.5": "pe …",
  "mn133:31.6": "iti me ghānaṃ siyā anāgatamaddhānaṃ iti gandhāti …",
  "mn133:31.7": "iti me jivhā siyā anāgatamaddhānaṃ iti rasāti …",
  "mn133:31.8": "iti me kāyo siyā anāgatamaddhānaṃ iti phoṭṭhabbāti …",
  "mn133:31.9": "iti me mano siyā anāgatamaddhānaṃ iti dhammāti—",
  "mn133:31.10": "appaṭiladdhassa paṭilābhāya cittaṃ paṇidahati, cetaso paṇidhānapaccayā tadabhinandati, tadabhinandanto anāgataṃ paṭikaṅkhati—",
  "mn133:31.11": "evaṃ kho, āvuso, anāgataṃ paṭikaṅkhati.",
  "mn133:32.1": "Kathañca, āvuso, anāgataṃ nappaṭikaṅkhati?",
  "mn133:32.2": "Iti me cakkhu siyā anāgatamaddhānaṃ iti rūpāti—",
  "mn133:32.3": "appaṭiladdhassa paṭilābhāya cittaṃ nappaṇidahati, cetaso appaṇidhānapaccayā na tadabhinandati, na tadabhinandanto anāgataṃ nappaṭikaṅkhati.",
  "mn133:32.4": "Iti me sotaṃ siyā anāgatamaddhānaṃ iti saddāti …",
  "mn133:32.5": "pe …",
  "mn133:32.6": "iti me ghānaṃ siyā anāgatamaddhānaṃ iti gandhāti …",
  "mn133:32.7": "iti me jivhā siyā anāgatamaddhānaṃ iti rasāti …",
  "mn133:32.8": "iti me kāyo siyā anāgatamaddhānaṃ iti phoṭṭhabbāti …",
  "mn133:32.9": "iti me mano siyā anāgatamaddhānaṃ iti dhammāti—",
  "mn133:32.10": "appaṭiladdhassa paṭilābhāya cittaṃ nappaṇidahati, cetaso appaṇidhānapaccayā na tadabhinandati, na tadabhinandanto anāgataṃ nappaṭikaṅkhati—",
  "mn133:32.11": "evaṃ kho, āvuso, anāgataṃ nappaṭikaṅkhati.",
  "mn133:33.1": "Kathañca, āvuso, paccuppannesu dhammesu saṃhīrati?",
  "mn133:33.2": "Yañcāvuso, cakkhu ye ca rūpā—",
  "mn133:33.3": "ubhayametaṃ paccuppannaṃ.",
  "mn133:33.4": "Tasmiñce paccuppanne chandarāgappaṭibaddhaṃ hoti viññāṇaṃ, chandarāgappaṭibaddhattā viññāṇassa tadabhinandati, tadabhinandanto paccuppannesu dhammesu saṃhīrati.",
  "mn133:33.5": "Yañcāvuso, sotaṃ ye ca saddā …",
  "mn133:33.6": "pe …",
  "mn133:33.7": "yañcāvuso, ghānaṃ ye ca gandhā …",
  "mn133:33.8": "yā cāvuso, jivhā ye ca rasā …",
  "mn133:33.9": "yo cāvuso, kāyo ye ca phoṭṭhabbā …",
  "mn133:33.10": "yo cāvuso, mano ye ca dhammā—",
  "mn133:33.11": "ubhayametaṃ paccuppannaṃ.",
  "mn133:33.12": "Tasmiñce paccuppanne chandarāgappaṭibaddhaṃ hoti viññāṇaṃ, chandarāgappaṭibaddhattā viññāṇassa tadabhinandati, tadabhinandanto paccuppannesu dhammesu saṃhīrati—",
  "mn133:33.13": "evaṃ kho, āvuso, paccuppannesu dhammesu saṃhīrati.",
  "mn133:34.1": "Kathañca, āvuso, paccuppannesu dhammesu na saṃhīrati?",
  "mn133:34.2": "Yañcāvuso, cakkhu ye ca rūpā—",
  "mn133:34.3": "ubhayametaṃ paccuppannaṃ.",
  "mn133:34.4": "Tasmiñce paccuppanne na chandarāgappaṭibaddhaṃ hoti viññāṇaṃ, na chandarāgappaṭibaddhattā viññāṇassa na tadabhinandati, na tadabhinandanto paccuppannesu dhammesu na saṃhīrati.",
  "mn133:34.5": "Yañcāvuso, sotaṃ ye ca saddā …",
  "mn133:34.6": "pe …",
  "mn133:34.7": "yañcāvuso, ghānaṃ ye ca gandhā …",
  "mn133:34.8": "yā cāvuso, jivhā ye ca rasā …",
  "mn133:34.9": "yo cāvuso, kāyo ye ca phoṭṭhabbā …",
  "mn133:34.10": "yo cāvuso, mano ye ca dhammā—",
  "mn133:34.11": "ubhayametaṃ paccuppannaṃ.",
  "mn133:34.12": "Tasmiñce paccuppanne na chandarāgappaṭibaddhaṃ hoti viññāṇaṃ, na chandarāgappaṭibaddhattā viññāṇassa na tadabhinandati, na tadabhinandanto paccuppannesu dhammesu na saṃhīrati—",
  "mn133:34.13": "evaṃ kho, āvuso, paccuppannesu dhammesu na saṃhīrati.",
  "mn133:35.1": "Yaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "mn133:36.1": "‘Atītaṃ nānvāgameyya,",
  "mn133:36.2": "…",
  "mn133:36.3": "pe …",
  "mn133:36.4": "Taṃ ve bhaddekarattoti,",
  "mn133:36.5": "santo ācikkhate munī’ti.",
  "mn133:37.1": "Imassa kho ahaṃ, āvuso, bhagavatā saṅkhittena uddesassa uddiṭṭhassa vitthārena atthaṃ avibhattassa evaṃ vitthārena atthaṃ ājānāmi.",
  "mn133:37.2": "Ākaṅkhamānā ca pana tumhe āyasmanto bhagavantaṃyeva upasaṅkamitvā etamatthaṃ paṭipuccheyyātha, yathā vo bhagavā byākaroti tathā naṃ dhāreyyāthā”ti.",
  "mn133:38.1": "Atha kho te bhikkhū āyasmato mahākaccānassa bhāsitaṃ abhinanditvā anumoditvā uṭṭhāyāsanā yena bhagavā tenupasaṅkamiṃsu;",
  "mn133:38.2": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "mn133:38.3": "Ekamantaṃ nisinnā kho te bhikkhū bhagavantaṃ etadavocuṃ:",
  "mn133:38.4": "“yaṃ kho no, bhante, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "mn133:39.1": "‘Atītaṃ nānvāgameyya,",
  "mn133:39.2": "…",
  "mn133:39.3": "pe …",
  "mn133:39.4": "Taṃ ve bhaddekarattoti,",
  "mn133:39.5": "santo ācikkhate munī’ti.",
  "mn133:40.1": "Tesaṃ no, bhante, amhākaṃ, acirapakkantassa bhagavato, etadahosi:",
  "mn133:40.2": "‘idaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "mn133:41.1": "“Atītaṃ nānvāgameyya,",
  "mn133:41.2": "nappaṭikaṅkhe anāgataṃ;",
  "mn133:41.3": "Yadatītaṃ pahīnaṃ taṃ,",
  "mn133:41.4": "appattañca anāgataṃ.",
  "mn133:42.1": "Paccuppannañca yo dhammaṃ,",
  "mn133:42.2": "tattha tattha vipassati;",
  "mn133:42.3": "Asaṃhīraṃ asaṅkuppaṃ,",
  "mn133:42.4": "taṃ vidvā manubrūhaye.",
  "mn133:43.1": "Ajjeva kiccamātappaṃ,",
  "mn133:43.2": "ko jaññā maraṇaṃ suve;",
  "mn133:43.3": "Na hi no saṅgaraṃ tena,",
  "mn133:43.4": "mahāsenena maccunā.",
  "mn133:44.1": "Evaṃvihāriṃ ātāpiṃ,",
  "mn133:44.2": "ahorattamatanditaṃ;",
  "mn133:44.3": "Taṃ ve bhaddekarattoti,",
  "mn133:44.4": "santo ācikkhate munī”ti.",
  "mn133:45.1": "Ko nu kho imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā’ti?",
  "mn133:45.2": "Tesaṃ no, bhante, amhākaṃ etadahosi:",
  "mn133:45.3": "‘ayaṃ kho āyasmā mahākaccāno satthu ceva saṃvaṇṇito sambhāvito ca viññūnaṃ sabrahmacārīnaṃ.",
  "mn133:45.4": "Pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "mn133:45.5": "Yannūna mayaṃ yenāyasmā mahākaccāno tenupasaṅkameyyāma;",
  "mn133:45.6": "upasaṅkamitvā āyasmantaṃ mahākaccānaṃ etamatthaṃ paṭipuccheyyāmā’ti.",
  "mn133:45.7": "Atha kho mayaṃ, bhante, yenāyasmā mahākaccāno tenupasaṅkamimha;",
  "mn133:45.8": "upasaṅkamitvā āyasmantaṃ mahākaccānaṃ etamatthaṃ paṭipucchimha.",
  "mn133:45.9": "Tesaṃ no, bhante, āyasmatā mahākaccānena imehi ākārehi imehi padehi imehi byañjanehi attho vibhatto”ti.",
  "mn133:46.1": "“Paṇḍito, bhikkhave, mahākaccāno;",
  "mn133:46.2": "mahāpañño, bhikkhave mahākaccāno.",
  "mn133:46.3": "Mañcepi tumhe, bhikkhave, etamatthaṃ paṭipuccheyyātha, ahampi taṃ evamevaṃ byākareyyaṃ yathā taṃ mahākaccānena byākataṃ.",
  "mn133:46.4": "Eso cevetassa attho.",
  "mn133:46.5": "Evañca naṃ dhārethā”ti.",
  "mn133:47.1": "Idamavoca bhagavā.",
  "mn133:47.2": "Attamanā te bhikkhū bhagavato bhāsitaṃ abhinandunti.",
  "mn133:48.1": "Mahākaccānabhaddekarattasuttaṃ niṭṭhitaṃ tatiyaṃ."
}