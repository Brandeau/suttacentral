{
  "_markup_path": "markup/mn/mn111.html",
  "_alt_strings": [
    "en/sujato/mn/mn111.json"
  ],
  "mn111:1.1": "Majjhima Nikāya 111",
  "mn111:2.1": "Anupadasutta",
  "mn111:3.1": "<span class=\"evam\">Evaṃ me sutaṃ—​</span>",
  "mn111:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn111:3.3": "Tatra kho bhagavā bhikkhū āmantesi:",
  "mn111:3.4": "“bhikkhavo”ti.",
  "mn111:3.5": "“Bhadante”ti te bhikkhū bhagavato paccassosuṃ.",
  "mn111:3.6": "Bhagavā etadavoca:",
  "mn111:4.1": "“Paṇḍito, bhikkhave, sāriputto;",
  "mn111:4.2": "mahāpañño, bhikkhave, sāriputto;",
  "mn111:4.3": "puthupañño, bhikkhave, sāriputto;",
  "mn111:4.4": "hāsapañño, bhikkhave, sāriputto;",
  "mn111:4.5": "javanapañño, bhikkhave, sāriputto;",
  "mn111:4.6": "tikkhapañño, bhikkhave, sāriputto;",
  "mn111:4.7": "nibbedhikapañño, bhikkhave, sāriputto;",
  "mn111:4.8": "sāriputto, bhikkhave, aḍḍhamāsaṃ anupadadhammavipassanaṃ vipassati.",
  "mn111:4.9": "Tatridaṃ, bhikkhave, sāriputtassa anupadadhammavipassanāya hoti.",
  "mn111:5.1": "Idha, bhikkhave, sāriputto vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.",
  "mn111:5.2": "Ye ca paṭhame jhāne dhammā vitakko ca vicāro ca pīti ca sukhañca cittekaggatā ca, phasso vedanā saññā cetanā cittaṃ chando adhimokkho vīriyaṃ sati upekkhā manasikāro—",
  "mn111:5.3": "tyāssa dhammā anupadavavatthitā honti.",
  "mn111:5.4": "Tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti.",
  "mn111:5.5": "So evaṃ pajānāti:",
  "mn111:5.6": "‘evaṃ kirame dhammā ahutvā sambhonti, hutvā paṭiventī’ti.",
  "mn111:5.7": "So tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati.",
  "mn111:5.8": "So ‘atthi uttari nissaraṇan’ti pajānāti.",
  "mn111:5.9": "Tabbahulīkārā atthitvevassa hoti. <span class=\"brnum\">(1)</span>",
  "mn111:6.1": "Puna caparaṃ, bhikkhave, sāriputto vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati.",
  "mn111:6.2": "Ye ca dutiye jhāne dhammā—",
  "mn111:6.3": "ajjhattaṃ sampasādo ca pīti ca sukhañca cittekaggatā ca, phasso vedanā saññā cetanā cittaṃ chando adhimokkho vīriyaṃ sati upekkhā manasikāro—",
  "mn111:6.4": "tyāssa dhammā anupadavavatthitā honti.",
  "mn111:6.5": "Tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti.",
  "mn111:6.6": "So evaṃ pajānāti:",
  "mn111:6.7": "‘evaṃ kirame dhammā ahutvā sambhonti, hutvā paṭiventī’ti.",
  "mn111:6.8": "So tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati.",
  "mn111:6.9": "So ‘atthi uttari nissaraṇan’ti pajānāti.",
  "mn111:6.10": "Tabbahulīkārā atthitvevassa hoti. <span class=\"brnum\">(2)</span>",
  "mn111:7.1": "Puna caparaṃ, bhikkhave, sāriputto pītiyā ca virāgā upekkhako ca viharati sato ca sampajāno, sukhañca kāyena paṭisaṃvedeti.",
  "mn111:7.2": "Yaṃ taṃ ariyā ācikkhanti:",
  "mn111:7.3": "‘upekkhako satimā sukhavihārī’ti tatiyaṃ jhānaṃ upasampajja viharati.",
  "mn111:7.4": "Ye ca tatiye jhāne dhammā—",
  "mn111:7.5": "sukhañca sati ca sampajaññañca cittekaggatā ca, phasso vedanā saññā cetanā cittaṃ chando adhimokkho vīriyaṃ sati upekkhā manasikāro—",
  "mn111:7.6": "tyāssa dhammā anupadavavatthitā honti, tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti.",
  "mn111:7.7": "So evaṃ pajānāti:",
  "mn111:7.8": "‘evaṃ kirame dhammā ahutvā sambhonti, hutvā paṭiventī’ti.",
  "mn111:7.9": "So tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati.",
  "mn111:7.10": "So ‘atthi uttari nissaraṇan’ti pajānāti.",
  "mn111:7.11": "Tabbahulīkārā atthitvevassa hoti. <span class=\"brnum\">(3)</span>",
  "mn111:8.1": "Puna caparaṃ, bhikkhave, sāriputto sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati.",
  "mn111:8.2": "Ye ca catutthe jhāne dhammā—",
  "mn111:8.3": "upekkhā adukkhamasukhā vedanā passaddhattā cetaso anābhogo satipārisuddhi cittekaggatā ca, phasso vedanā saññā cetanā cittaṃ chando adhimokkho vīriyaṃ sati upekkhā manasikāro—",
  "mn111:8.4": "tyāssa dhammā anupadavavatthitā honti.",
  "mn111:8.5": "Tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti.",
  "mn111:8.6": "So evaṃ pajānāti:",
  "mn111:8.7": "‘evaṃ kirame dhammā ahutvā sambhonti, hutvā paṭiventī’ti.",
  "mn111:8.8": "So tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati.",
  "mn111:8.9": "So ‘atthi uttari nissaraṇan’ti pajānāti.",
  "mn111:8.10": "Tabbahulīkārā atthitvevassa hoti. <span class=\"brnum\">(4)</span>",
  "mn111:9.1": "Puna caparaṃ, bhikkhave, sāriputto sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati.",
  "mn111:9.2": "Ye ca ākāsānañcāyatane dhammā—",
  "mn111:9.3": "ākāsānañcāyatanasaññā ca cittekaggatā ca phasso vedanā saññā cetanā cittaṃ chando adhimokkho vīriyaṃ sati upekkhā manasikāro—",
  "mn111:9.4": "tyāssa dhammā anupadavavatthitā honti.",
  "mn111:9.5": "Tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti.",
  "mn111:9.6": "So evaṃ pajānāti:",
  "mn111:9.7": "‘evaṃ kirame dhammā ahutvā sambhonti, hutvā paṭiventī’ti.",
  "mn111:9.8": "So tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati.",
  "mn111:9.9": "So ‘atthi uttari nissaraṇan’ti pajānāti.",
  "mn111:9.10": "Tabbahulīkārā atthitvevassa hoti. <span class=\"brnum\">(5)</span>",
  "mn111:10.1": "Puna caparaṃ, bhikkhave, sāriputto sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati.",
  "mn111:10.2": "Ye ca viññāṇañcāyatane dhammā—",
  "mn111:10.3": "viññāṇañcāyatanasaññā ca cittekaggatā ca, phasso vedanā saññā cetanā cittaṃ chando adhimokkho vīriyaṃ sati upekkhā manasikāro—",
  "mn111:10.4": "tyāssa dhammā anupadavavatthitā honti.",
  "mn111:10.5": "Tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti.",
  "mn111:10.6": "So evaṃ pajānāti:",
  "mn111:10.7": "‘evaṃ kirame dhammā ahutvā sambhonti, hutvā paṭiventī’ti.",
  "mn111:10.8": "So tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati.",
  "mn111:10.9": "So ‘atthi uttari nissaraṇan’ti pajānāti.",
  "mn111:10.10": "Tabbahulīkārā atthitvevassa hoti. <span class=\"brnum\">(6)</span>",
  "mn111:11.1": "Puna caparaṃ, bhikkhave, sāriputto sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati.",
  "mn111:11.2": "Ye ca ākiñcaññāyatane dhammā—",
  "mn111:11.3": "ākiñcaññāyatanasaññā ca cittekaggatā ca, phasso vedanā saññā cetanā cittaṃ chando adhimokkho vīriyaṃ sati upekkhā manasikāro—",
  "mn111:11.4": "tyāssa dhammā anupadavavatthitā honti.",
  "mn111:11.5": "Tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti.",
  "mn111:11.6": "So evaṃ pajānāti:",
  "mn111:11.7": "‘evaṃ kirame dhammā ahutvā sambhonti, hutvā paṭiventī’ti.",
  "mn111:11.8": "So tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati.",
  "mn111:11.9": "So ‘atthi uttari nissaraṇan’ti pajānāti.",
  "mn111:11.10": "Tabbahulīkārā atthitvevassa hoti. <span class=\"brnum\">(7)</span>",
  "mn111:12.1": "Puna caparaṃ, bhikkhave, sāriputto sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati.",
  "mn111:12.2": "So tāya samāpattiyā sato vuṭṭhahati.",
  "mn111:12.3": "So tāya samāpattiyā sato vuṭṭhahitvā ye dhammā atītā niruddhā vipariṇatā te dhamme samanupassati:",
  "mn111:12.4": "‘evaṃ kirame dhammā ahutvā sambhonti, hutvā paṭiventī’ti.",
  "mn111:12.5": "So tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati.",
  "mn111:12.6": "So ‘atthi uttari nissaraṇan’ti pajānāti.",
  "mn111:12.7": "Tabbahulīkārā atthitvevassa hoti. <span class=\"brnum\">(8)</span>",
  "mn111:13.1": "Puna caparaṃ, bhikkhave, sāriputto sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati.",
  "mn111:13.2": "Paññāya cassa disvā āsavā parikkhīṇā honti.",
  "mn111:13.3": "So tāya samāpattiyā sato vuṭṭhahati.",
  "mn111:13.4": "So tāya samāpattiyā sato vuṭṭhahitvā ye dhammā atītā niruddhā vipariṇatā te dhamme samanupassati:",
  "mn111:13.5": "‘evaṃ kirame dhammā ahutvā sambhonti, hutvā paṭiventī’ti.",
  "mn111:13.6": "So tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati.",
  "mn111:13.7": "So ‘natthi uttari nissaraṇan’ti pajānāti.",
  "mn111:13.8": "Tabbahulīkārā natthi tvevassa hoti.",
  "mn111:14.1": "Yaṃ kho taṃ, bhikkhave, sammā vadamāno vadeyya:",
  "mn111:14.2": "‘vasippatto pāramippatto ariyasmiṃ sīlasmiṃ, vasippatto pāramippatto ariyasmiṃ samādhismiṃ, vasippatto pāramippatto ariyāya paññāya, vasippatto pāramippatto ariyāya vimuttiyā’ti, sāriputtameva taṃ sammā vadamāno vadeyya:",
  "mn111:14.3": "‘vasippatto pāramippatto ariyasmiṃ sīlasmiṃ, vasippatto pāramippatto ariyasmiṃ samādhismiṃ, vasippatto pāramippatto ariyāya paññāya, vasippatto pāramippatto ariyāya vimuttiyā’ti.",
  "mn111:14.4": "Yaṃ kho taṃ, bhikkhave, sammā vadamāno vadeyya:",
  "mn111:14.5": "‘bhagavato putto oraso mukhato jāto dhammajo dhammanimmito dhammadāyādo no āmisadāyādo’ti, sāriputtameva taṃ sammā vadamāno vadeyya:",
  "mn111:14.6": "‘bhagavato putto oraso mukhato jāto dhammajo dhammanimmito dhammadāyādo no āmisadāyādo’ti.",
  "mn111:14.7": "Sāriputto, bhikkhave, tathāgatena anuttaraṃ dhammacakkaṃ pavattitaṃ sammadeva anuppavattetī”ti.",
  "mn111:15.1": "Idamavoca bhagavā.",
  "mn111:15.2": "Attamanā te bhikkhū bhagavato bhāsitaṃ abhinandunti.",
  "mn111:16.1": "Anupadasuttaṃ niṭṭhitaṃ paṭhamaṃ."
}