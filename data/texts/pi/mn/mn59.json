{
  "_markup_path": "markup/mn/mn59.html",
  "_alt_strings": [
    "en/sujato/mn/mn59.json"
  ],
  "mn59:1.1": "Majjhima Nikāya 59",
  "mn59:2.1": "Bahuvedanīyasutta",
  "mn59:3.1": "<span class=\"evam\">Evaṃ me sutaṃ—​</span>",
  "mn59:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn59:3.3": "Atha kho pañcakaṅgo thapati yenāyasmā udāyī tenupasaṅkami;",
  "mn59:3.4": "upasaṅkamitvā āyasmantaṃ udāyiṃ abhivādetvā ekamantaṃ nisīdi.",
  "mn59:3.5": "Ekamantaṃ nisinno kho pañcakaṅgo thapati āyasmantaṃ udāyiṃ etadavoca:",
  "mn59:3.6": "“kati nu kho, bhante udāyi, vedanā vuttā bhagavatā”ti?",
  "mn59:3.7": "“Tisso kho, thapati, vedanā vuttā bhagavatā.",
  "mn59:3.8": "Sukhā vedanā, dukkhā vedanā, adukkhamasukhā vedanā—",
  "mn59:3.9": "imā kho, thapati, tisso vedanā vuttā bhagavatā”ti.",
  "mn59:3.10": "Evaṃ vutte, pañcakaṅgo thapati āyasmantaṃ udāyiṃ etadavoca:",
  "mn59:3.11": "“na kho, bhante udāyi, tisso vedanā vuttā bhagavatā;",
  "mn59:3.12": "dve vedanā vuttā bhagavatā—",
  "mn59:3.13": "sukhā vedanā, dukkhā vedanā.",
  "mn59:3.14": "Yāyaṃ, bhante, adukkhamasukhā vedanā santasmiṃ esā paṇīte sukhe vuttā bhagavatā”ti.",
  "mn59:4.1": "Dutiyampi kho āyasmā udāyī pañcakaṅgaṃ thapatiṃ etadavoca:",
  "mn59:4.2": "“na kho, gahapati, dve vedanā vuttā bhagavatā;",
  "mn59:4.3": "tisso vedanā vuttā bhagavatā.",
  "mn59:4.4": "Sukhā vedanā, dukkhā vedanā, adukkhamasukhā vedanā—",
  "mn59:4.5": "imā kho, thapati, tisso vedanā vuttā bhagavatā”ti.",
  "mn59:4.6": "Dutiyampi kho pañcakaṅgo thapati āyasmantaṃ udāyiṃ etadavoca:",
  "mn59:4.7": "“na kho, bhante udāyi, tisso vedanā vuttā bhagavatā;",
  "mn59:4.8": "dve vedanā vuttā bhagavatā—",
  "mn59:4.9": "sukhā vedanā, dukkhā vedanā.",
  "mn59:4.10": "Yāyaṃ, bhante, adukkhamasukhā vedanā santasmiṃ esā paṇīte sukhe vuttā bhagavatā”ti.",
  "mn59:5.1": "Tatiyampi kho āyasmā udāyī pañcakaṅgaṃ thapatiṃ etadavoca:",
  "mn59:5.2": "“na kho, thapati, dve vedanā vuttā bhagavatā;",
  "mn59:5.3": "tisso vedanā vuttā bhagavatā.",
  "mn59:5.4": "Sukhā vedanā, dukkhā vedanā, adukkhamasukhā vedanā—",
  "mn59:5.5": "imā kho, thapati, tisso vedanā vuttā bhagavatā”ti.",
  "mn59:5.6": "Tatiyampi kho pañcakaṅgo thapati āyasmantaṃ udāyiṃ etadavoca:",
  "mn59:5.7": "“na kho, bhante udāyi, tisso vedanā vuttā bhagavatā, dve vedanā vuttā bhagavatā—",
  "mn59:5.8": "sukhā vedanā, dukkhā vedanā.",
  "mn59:5.9": "Yāyaṃ, bhante, adukkhamasukhā vedanā santasmiṃ esā paṇīte sukhe vuttā bhagavatā”ti.",
  "mn59:5.10": "Neva kho sakkhi āyasmā udāyī pañcakaṅgaṃ thapatiṃ saññāpetuṃ, na panāsakkhi pañcakaṅgo thapati āyasmantaṃ udāyiṃ saññāpetuṃ.",
  "mn59:6.1": "Assosi kho āyasmā ānando āyasmato udāyissa pañcakaṅgena thapatinā saddhiṃ imaṃ kathāsallāpaṃ.",
  "mn59:6.2": "Atha kho āyasmā ānando yena bhagavā tenupasaṅkami;",
  "mn59:6.3": "upasaṅkamitvā bhagavantaṃ abhivādetvā ekamantaṃ nisīdi.",
  "mn59:6.4": "Ekamantaṃ nisinno kho āyasmā ānando yāvatako ahosi āyasmato udāyissa pañcakaṅgena thapatinā saddhiṃ kathāsallāpo taṃ sabbaṃ bhagavato ārocesi.",
  "mn59:6.5": "Evaṃ vutte, bhagavā āyasmantaṃ ānandaṃ etadavoca: <a class=\"wp\" id=\"wp5\"></a>“",
  "mn59:6.6": "santaññeva kho, ānanda, pariyāyaṃ pañcakaṅgo thapati udāyissa nābbhanumodi, santaññeva ca pana pariyāyaṃ udāyī pañcakaṅgassa thapatissa nābbhanumodi.",
  "mn59:6.7": "Dvepānanda, vedanā vuttā mayā pariyāyena, tissopi vedanā vuttā mayā pariyāyena, pañcapi vedanā vuttā mayā pariyāyena, chapi vedanā vuttā mayā pariyāyena, aṭṭhārasapi vedanā vuttā mayā pariyāyena, chattiṃsapi vedanā vuttā mayā pariyāyena, aṭṭhasatampi vedanā vuttā mayā pariyāyena.",
  "mn59:6.8": "Evaṃ pariyāyadesito kho, ānanda, mayā dhammo.",
  "mn59:6.9": "Evaṃ pariyāyadesite kho, ānanda, mayā dhamme ye aññamaññassa subhāsitaṃ sulapitaṃ na samanujānissanti na samanumaññissanti na samanumodissanti tesametaṃ pāṭikaṅkhaṃ—",
  "mn59:6.10": "bhaṇḍanajātā kalahajātā vivādāpannā aññamaññaṃ mukhasattīhi vitudantā viharissanti.",
  "mn59:6.11": "Evaṃ pariyāyadesito kho, ānanda, mayā dhammo.",
  "mn59:6.12": "Evaṃ pariyāyadesite kho, ānanda, mayā dhamme ye aññamaññassa subhāsitaṃ sulapitaṃ samanujānissanti samanumaññissanti samanumodissanti tesametaṃ pāṭikaṅkhaṃ—",
  "mn59:6.13": "samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharissanti.",
  "mn59:7.1": "Pañca kho ime, ānanda, kāmaguṇā.",
  "mn59:7.2": "Katame pañca?",
  "mn59:7.3": "Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā …",
  "mn59:7.4": "pe …",
  "mn59:7.5": "ghānaviññeyyā gandhā …",
  "mn59:7.6": "pe …",
  "mn59:7.7": "jivhāviññeyyā rasā …",
  "mn59:7.8": "pe …",
  "mn59:7.9": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā—",
  "mn59:7.10": "ime kho, ānanda, pañca kāmaguṇā.",
  "mn59:7.11": "Yaṃ kho, ānanda, ime pañca kāmaguṇe paṭicca uppajjati sukhaṃ somanassaṃ idaṃ vuccati kāmasukhaṃ.",
  "mn59:8.1": "Yo kho, ānanda, evaṃ vadeyya:",
  "mn59:8.2": "‘etaparamaṃ sattā sukhaṃ somanassaṃ paṭisaṃvedentī’ti, idamassa nānujānāmi.",
  "mn59:8.3": "Taṃ kissa hetu?",
  "mn59:8.4": "Atthānanda, etamhā sukhā aññaṃ sukhaṃ abhikkantatarañca paṇītatarañca.",
  "mn59:8.5": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "mn59:8.6": "Idhānanda, bhikkhu vivicceva kāmehi vivicca akusalehi dhammehi …",
  "mn59:8.7": "pe …",
  "mn59:8.8": "paṭhamaṃ jhānaṃ upasampajja viharati.",
  "mn59:8.9": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "mn59:9.1": "Yo kho, ānanda, evaṃ vadeyya:",
  "mn59:9.2": "‘etaparamaṃ sattā sukhaṃ somanassaṃ paṭisaṃvedentī’ti, idamassa nānujānāmi.",
  "mn59:9.3": "Taṃ kissa hetu?",
  "mn59:9.4": "Atthānanda, etamhā sukhā aññaṃ sukhaṃ abhikkantatarañca paṇītatarañca.",
  "mn59:9.5": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "mn59:9.6": "Idhānanda, bhikkhu vitakkavicārānaṃ vūpasamā …",
  "mn59:9.7": "pe …",
  "mn59:9.8": "dutiyaṃ jhānaṃ upasampajja viharati.",
  "mn59:9.9": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "mn59:10.1": "Yo kho, ānanda, evaṃ vadeyya …",
  "mn59:10.2": "pe ….",
  "mn59:10.3": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "mn59:10.4": "Idhānanda, bhikkhu pītiyā ca virāgā …",
  "mn59:10.5": "pe …",
  "mn59:10.6": "tatiyaṃ jhānaṃ upasampajja viharati.",
  "mn59:10.7": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "mn59:11.1": "Yo kho, ānanda, evaṃ vadeyya …",
  "mn59:11.2": "pe ….",
  "mn59:11.3": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "mn59:11.4": "Idhānanda, bhikkhu sukhassa ca pahānā …",
  "mn59:11.5": "pe …",
  "mn59:11.6": "catutthaṃ jhānaṃ upasampajja viharati.",
  "mn59:11.7": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "mn59:12.1": "Yo kho, ānanda, evaṃ vadeyya …",
  "mn59:12.2": "pe ….",
  "mn59:12.3": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "mn59:12.4": "Idhānanda, bhikkhu sabbaso rūpasaññānaṃ samatikkamā, paṭighasaññānaṃ atthaṅgamā, nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati.",
  "mn59:12.5": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "mn59:13.1": "Yo kho, ānanda, evaṃ vadeyya …",
  "mn59:13.2": "pe ….",
  "mn59:13.3": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "mn59:13.4": "Idhānanda, bhikkhu sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati.",
  "mn59:13.5": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "mn59:14.1": "Yo kho, ānanda, evaṃ vadeyya …",
  "mn59:14.2": "pe ….",
  "mn59:14.3": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "mn59:14.4": "Idhānanda, bhikkhu sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati.",
  "mn59:14.5": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "mn59:15.1": "Yo kho, ānanda, evaṃ vadeyya …",
  "mn59:15.2": "pe ….",
  "mn59:15.3": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "mn59:15.4": "Idhānanda, bhikkhu sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati.",
  "mn59:15.5": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "mn59:16.1": "Yo kho, ānanda, evaṃ vadeyya:",
  "mn59:16.2": "‘etaparamaṃ sattā sukhaṃ somanassaṃ paṭisaṃvedentī’ti, idamassa nānujānāmi.",
  "mn59:16.3": "Taṃ kissa hetu?",
  "mn59:16.4": "Atthānanda, etamhā sukhā aññaṃ sukhaṃ abhikkantatarañca paṇītatarañca.",
  "mn59:16.5": "Katamañcānanda, etamhā sukhā aññaṃ sukhaṃ abhikkantatarañca paṇītatarañca?",
  "mn59:16.6": "Idhānanda, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati.",
  "mn59:16.7": "Idaṃ kho, ānanda, etamhā sukhā aññaṃ sukhaṃ abhikkantatarañca paṇītatarañca.",
  "mn59:17.1": "Ṭhānaṃ kho panetaṃ, ānanda, vijjati yaṃ aññatitthiyā paribbājakā evaṃ vadeyyuṃ:",
  "mn59:17.2": "‘saññāvedayitanirodhaṃ samaṇo gotamo āha;",
  "mn59:17.3": "tañca sukhasmiṃ paññapeti.",
  "mn59:17.4": "Tayidaṃ kiṃsu, tayidaṃ kathaṃsū’ti?",
  "mn59:17.5": "Evaṃvādino, ānanda, aññatitthiyā paribbājakā evamassu vacanīyā:",
  "mn59:17.6": "‘na kho, āvuso, bhagavā sukhaṃyeva vedanaṃ sandhāya sukhasmiṃ paññapeti;",
  "mn59:17.7": "api ca, āvuso, yattha yattha sukhaṃ upalabbhati yahiṃ yahiṃ taṃ taṃ tathāgato sukhasmiṃ paññapetī’”ti.",
  "mn59:18.1": "Idamavoca bhagavā.",
  "mn59:18.2": "Attamano āyasmā ānando bhagavato bhāsitaṃ abhinandīti.",
  "mn59:19.1": "Bahuvedanīyasuttaṃ niṭṭhitaṃ navamaṃ."
}