{
  "_markup_path": "markup/an/an10/an10.069.html",
  "_alt_strings": [
    "en/sujato/an/an10/an10.069.json"
  ],
  "an10.69:1.1": "Aṅguttara Nikāya 10",
  "an10.69:2.1": "7. Yamakavagga",
  "an10.69:3.1": "69. Paṭhamakathāvatthusutta",
  "an10.69:4.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "an10.69:4.2": "Tena kho pana samayena sambahulā bhikkhū pacchābhattaṃ piṇḍapātapaṭikkantā upaṭṭhānasālāyaṃ sannisinnā sannipatitā anekavihitaṃ tiracchānakathaṃ anuyuttā viharanti, seyyathidaṃ–<span class=\\\"cross\\\" title=\\\"^pi-tv-bu-vb-pc85#1 [Pācittiyā 85: Vikālagāmappavisanasikkhāpada] | ^dn1#41 [Brahmajālasutta/2.2. Majjhimasīla] | ^dn2#64 [Sāmaññaphalasutta/4.3.1.2. Majjhimasīla] | ^mn76#1 [Sandakasutta] | ^sn56.10#1 [10. Tiracchānakathāsutta]\\\" id=\\\"note114\\\">*</span>  rājakathaṃ corakathaṃ mahāmattakathaṃ senākathaṃ bhayakathaṃ yuddhakathaṃ annakathaṃ pānakathaṃ vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ gāmakathaṃ nigamakathaṃ nagarakathaṃ janapadakathaṃ <span class=\\\"var\\\" title=\\\"itthīkathaṃ (s3) | itthikathaṃ purisakathaṃ (mr)\\\" id=\\\"note115\\\">itthikathaṃ</span> sūrakathaṃ visikhākathaṃ kumbhaṭṭhānakathaṃ pubbapetakathaṃ nānattakathaṃ lokakkhāyikaṃ samuddakkhāyikaṃ itibhavābhavakathaṃ iti vāti.",
  "an10.69:5.1": "Atha kho bhagavā sāyanhasamayaṃ paṭisallānā vuṭṭhito yena upaṭṭhānasālā tenupasaṅkami;",
  "an10.69:5.2": "upasaṅkamitvā paññatte āsane nisīdi.",
  "an10.69:5.3": "Nisajja kho bhagavā bhikkhū āmantesi:",
  "an10.69:5.4": "“kāya nuttha, bhikkhave, etarahi kathāya sannisinnā sannipatitā, kā ca pana vo antarākathā vippakatā”ti?",
  "an10.69:6.1": "“Idha mayaṃ, bhante, pacchābhattaṃ piṇḍapātapaṭikkantā upaṭṭhānasālāyaṃ sannisinnā sannipatitā anekavihitaṃ tiracchānakathaṃ anuyuttā viharāma, seyyathidaṃ—",
  "an10.69:6.2": "rājakathaṃ corakathaṃ … pe …",
  "an10.69:6.3": "itibhavābhavakathaṃ iti vā”ti.",
  "an10.69:6.4": "“Na kho panetaṃ, bhikkhave, tumhākaṃ patirūpaṃ kulaputtānaṃ saddhāya agārasmā anagāriyaṃ pabbajitānaṃ, yaṃ tumhe anekavihitaṃ tiracchānakathaṃ anuyuttā vihareyyātha, seyyathidaṃ—",
  "an10.69:6.5": "rājakathaṃ corakathaṃ mahāmattakathaṃ senākathaṃ bhayakathaṃ yuddhakathaṃ annakathaṃ pānakathaṃ vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ gāmakathaṃ nigamakathaṃ nagarakathaṃ janapadakathaṃ itthikathaṃ sūrakathaṃ visikhākathaṃ kumbhaṭṭhānakathaṃ pubbapetakathaṃ nānattakathaṃ lokakkhāyikaṃ samuddakkhāyikaṃ itibhavābhavakathaṃ iti vāti.",
  "an10.69:7.1": "Dasayimāni, bhikkhave, kathāvatthūni.",
  "an10.69:7.2": "Katamāni dasa?",
  "an10.69:7.3": "Appicchakathā, santuṭṭhikathā, pavivekakathā, asaṃsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathāti—",
  "an10.69:7.4": "imāni kho, bhikkhave, dasa kathāvatthūni.",
  "an10.69:8.1": "Imesañce tumhe, bhikkhave, dasannaṃ kathāvatthūnaṃ upādāyupādāya kathaṃ katheyyātha, imesampi candimasūriyānaṃ evaṃmahiddhikānaṃ evaṃmahānubhāvānaṃ tejasā tejaṃ pariyādiyeyyātha, ko pana vādo aññatitthiyānaṃ paribbājakānan”ti.",
  "an10.69:9.1": "Navamaṃ."
}