{
  "_markup_path": "markup/an/an10/an10.036.html",
  "_alt_strings": [
    "en/sujato/an/an10/an10.036.json"
  ],
  "an10.36:1.1": "Aṅguttara Nikāya 10",
  "an10.36:2.1": "4. Upālivagga",
  "an10.36:3.1": "36. Sāmaṇerasutta",
  "an10.36:4.1": "“Katihi nu kho, bhante, dhammehi samannāgatena bhikkhunā sāmaṇero upaṭṭhāpetabbo”ti?",
  "an10.36:4.2": "“Dasahi kho, upāli, dhammehi samannāgatena bhikkhunā sāmaṇero upaṭṭhāpetabbo.",
  "an10.36:4.3": "Katamehi dasahi?",
  "an10.36:4.4": "Idhupāli, bhikkhu sīlavā hoti … pe …",
  "an10.36:4.5": "samādāya sikkhati sikkhāpadesu;",
  "an10.36:4.6": "bahussuto hoti … pe …",
  "an10.36:4.7": "diṭṭhiyā suppaṭividdhā;",
  "an10.36:4.8": "pātimokkhaṃ kho panassa vitthārena svāgataṃ hoti suvibhattaṃ suppavattaṃ suvinicchitaṃ suttaso anubyañjanaso;",
  "an10.36:4.9": "paṭibalo hoti gilānaṃ upaṭṭhātuṃ vā upaṭṭhāpetuṃ vā;",
  "an10.36:4.10": "paṭibalo hoti anabhiratiṃ vūpakāsetuṃ vā vūpakāsāpetuṃ vā;",
  "an10.36:4.11": "paṭibalo hoti uppannaṃ kukkuccaṃ dhammato vinodetuṃ;",
  "an10.36:4.12": "paṭibalo hoti uppannaṃ diṭṭhigataṃ dhammato vivecetuṃ;",
  "an10.36:4.13": "paṭibalo hoti adhisīle samādapetuṃ;",
  "an10.36:4.14": "paṭibalo hoti adhicitte samādapetuṃ;",
  "an10.36:4.15": "paṭibalo hoti adhipaññāya samādapetuṃ.",
  "an10.36:4.16": "Imehi kho, upāli, dasahi dhammehi samannāgatena bhikkhunā sāmaṇero upaṭṭhāpetabbo”ti.",
  "an10.36:5.1": "Chaṭṭhaṃ."
}