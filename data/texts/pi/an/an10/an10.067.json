{
  "_markup_path": "markup/an/an10/an10.067.html",
  "_alt_strings": [
    "en/sujato/an/an10/an10.067.json"
  ],
  "an10.67:1.1": "Aṅguttara Nikāya 10",
  "an10.67:2.1": "7. Yamakavagga",
  "an10.67:3.1": "67. Paṭhamanaḷakapānasutta",
  "an10.67:4.1": "Ekaṃ samayaṃ bhagavā kosalesu cārikaṃ caramāno mahatā bhikkhusaṅghena saddhiṃ yena naḷakapānaṃ nāma kosalānaṃ nigamo tadavasari.",
  "an10.67:4.2": "Tatra sudaṃ bhagavā naḷakapāne viharati palāsavane.",
  "an10.67:4.3": "Tena kho pana samayena bhagavā tadahuposathe bhikkhusaṅghaparivuto nisinno hoti.",
  "an10.67:4.4": "Atha kho bhagavā bahudeva rattiṃ bhikkhūnaṃ dhammiyā kathāya sandassetvā samādapetvā samuttejetvā sampahaṃsetvā tuṇhībhūtaṃ tuṇhībhūtaṃ bhikkhusaṅghaṃ anuviloketvā āyasmantaṃ sāriputtaṃ āmantesi:",
  "an10.67:5.1": "“<span class=\\\"var\\\" title=\\\"vigatathīnamiddho (bj, s1-3, km, pts1)\\\" id=\\\"note111\\\">Vigatathinamiddho</span> kho, sāriputta, bhikkhusaṃgho.",
  "an10.67:5.2": "Paṭibhātu taṃ, sāriputta, bhikkhūnaṃ dhammī kathā.",
  "an10.67:5.3": "Piṭṭhi me āgilāyati;",
  "an10.67:5.4": "tamahaṃ āyamissāmī”ti.",
  "an10.67:5.5": "“Evaṃ, bhante”ti kho āyasmā sāriputto bhagavato paccassosi.",
  "an10.67:6.1": "Atha kho bhagavā catugguṇaṃ saṅghāṭiṃ paññāpetvā dakkhiṇena passena sīhaseyyaṃ kappesi pāde pādaṃ accādhāya sato sampajāno uṭṭhānasaññaṃ manasi karitvā.",
  "an10.67:6.2": "Tatra kho āyasmā sāriputto bhikkhū āmantesi:",
  "an10.67:6.3": "“āvuso bhikkhave”ti.",
  "an10.67:6.4": "“Āvuso”ti kho te bhikkhū āyasmato sāriputtassa paccassosuṃ.",
  "an10.67:6.5": "Āyasmā sāriputto etadavoca:",
  "an10.67:7.1": "“Yassa kassaci, āvuso, saddhā natthi kusalesu dhammesu, <span class=\\\"var\\\" title=\\\"hiri (bj, s1-3, km, pts1)\\\" id=\\\"note112\\\">hirī</span> natthi …",
  "an10.67:7.2": "ottappaṃ natthi …",
  "an10.67:7.3": "<span class=\\\"var\\\" title=\\\"viriyaṃ (bj, s1-3, km, pts1)\\\" id=\\\"note113\\\">vīriyaṃ</span> natthi …",
  "an10.67:7.4": "paññā natthi kusalesu dhammesu, tassa yā ratti vā divaso vā āgacchati, hāniyeva pāṭikaṅkhā kusalesu dhammesu no vuddhi.",
  "an10.67:7.5": "Seyyathāpi, āvuso, kāḷapakkhe candassa yā ratti vā divaso vā āgacchati, hāyateva vaṇṇena hāyati maṇḍalena hāyati ābhāya hāyati ārohapariṇāhena;",
  "an10.67:7.6": "evamevaṃ kho, āvuso, yassa kassaci saddhā natthi kusalesu dhammesu, hirī natthi …",
  "an10.67:7.7": "ottappaṃ natthi …",
  "an10.67:7.8": "vīriyaṃ natthi …",
  "an10.67:7.9": "paññā natthi kusalesu dhammesu, tassa yā ratti vā divaso vā āgacchati, hāniyeva pāṭikaṅkhā kusalesu dhammesu no vuddhi.",
  "an10.67:8.1": "‘Assaddho purisapuggalo’ti, āvuso, parihānametaṃ;",
  "an10.67:8.2": "‘ahiriko purisapuggalo’ti, āvuso, parihānametaṃ;",
  "an10.67:8.3": "‘anottappī purisapuggalo’ti, āvuso, parihānametaṃ;",
  "an10.67:8.4": "‘kusīto purisapuggalo’ti, āvuso, parihānametaṃ;",
  "an10.67:8.5": "‘duppañño purisapuggalo’ti, āvuso, parihānametaṃ;",
  "an10.67:8.6": "‘kodhano purisapuggalo’ti, āvuso, parihānametaṃ;",
  "an10.67:8.7": "‘upanāhī purisapuggalo’ti, āvuso, parihānametaṃ;",
  "an10.67:8.8": "‘pāpiccho purisapuggalo’ti, āvuso, parihānametaṃ;",
  "an10.67:8.9": "‘pāpamitto purisapuggalo’ti, āvuso, parihānametaṃ;",
  "an10.67:8.10": "‘micchādiṭṭhiko purisapuggalo’ti, āvuso, parihānametaṃ.",
  "an10.67:9.1": "Yassa kassaci, āvuso, saddhā atthi kusalesu dhammesu, hirī atthi …",
  "an10.67:9.2": "ottappaṃ atthi …",
  "an10.67:9.3": "paññā atthi kusalesu dhammesu, tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu no parihāni.",
  "an10.67:9.4": "Seyyathāpi, āvuso, juṇhapakkhe candassa yā ratti vā divaso vā āgacchati, vaḍḍhateva vaṇṇena vaḍḍhati maṇḍalena vaḍḍhati ābhāya vaḍḍhati ārohapariṇāhena;",
  "an10.67:9.5": "evamevaṃ kho, āvuso, yassa kassaci saddhā atthi kusalesu dhammesu, hirī atthi …",
  "an10.67:9.6": "ottappaṃ atthi …",
  "an10.67:9.7": "vīriyaṃ atthi …",
  "an10.67:9.8": "paññā atthi kusalesu dhammesu, tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu no parihāni.",
  "an10.67:10.1": "‘Saddho purisapuggalo’ti, āvuso, aparihānametaṃ;",
  "an10.67:10.2": "‘hirīmā purisapuggalo’ti, āvuso, aparihānametaṃ;",
  "an10.67:10.3": "‘ottappī purisapuggalo’ti, āvuso, aparihānametaṃ;",
  "an10.67:10.4": "‘āraddhavīriyo purisapuggalo’ti, āvuso, aparihānametaṃ;",
  "an10.67:10.5": "‘paññavā purisapuggalo’ti, āvuso, aparihānametaṃ;",
  "an10.67:10.6": "‘akkodhano purisapuggalo’ti, āvuso, aparihānametaṃ;",
  "an10.67:10.7": "‘anupanāhī purisapuggalo’ti, āvuso, aparihānametaṃ;",
  "an10.67:10.8": "‘appiccho purisapuggalo’ti, āvuso, aparihānametaṃ;",
  "an10.67:10.9": "‘kalyāṇamitto purisapuggalo’ti, āvuso, aparihānametaṃ;",
  "an10.67:10.10": "‘sammādiṭṭhiko purisapuggalo’ti, āvuso, aparihānametan”ti.",
  "an10.67:11.1": "Atha kho bhagavā paccuṭṭhāya āyasmantaṃ sāriputtaṃ āmantesi:",
  "an10.67:11.2": "“sādhu sādhu, sāriputta.",
  "an10.67:11.3": "Yassa kassaci, sāriputta, saddhā natthi kusalesu dhammesu, hirī natthi …",
  "an10.67:11.4": "ottappaṃ natthi …",
  "an10.67:11.5": "vīriyaṃ natthi …",
  "an10.67:11.6": "paññā natthi kusalesu dhammesu, tassa yā ratti vā divaso vā āgacchati, hāniyeva pāṭikaṅkhā kusalesu dhammesu no vuddhi.",
  "an10.67:11.7": "Seyyathāpi, sāriputta, kāḷapakkhe candassa yā ratti vā divaso vā āgacchati, hāyateva vaṇṇena hāyati maṇḍalena hāyati ābhāya hāyati ārohapariṇāhena;",
  "an10.67:11.8": "evamevaṃ kho, sāriputta, yassa kassaci saddhā natthi kusalesu dhammesu … pe …",
  "an10.67:11.9": "paññā natthi kusalesu dhammesu, tassa yā ratti vā divaso vā … pe …",
  "an10.67:11.10": "no vuddhi.",
  "an10.67:12.1": "‘Assaddho purisapuggalo’ti, sāriputta, parihānametaṃ;",
  "an10.67:12.2": "ahiriko …",
  "an10.67:12.3": "anottappī …",
  "an10.67:12.4": "kusīto …",
  "an10.67:12.5": "duppañño …",
  "an10.67:12.6": "kodhano …",
  "an10.67:12.7": "upanāhī …",
  "an10.67:12.8": "pāpiccho …",
  "an10.67:12.9": "pāpamitto …",
  "an10.67:12.10": "‘micchādiṭṭhiko purisapuggalo’ti, sāriputta, parihānametaṃ.",
  "an10.67:13.1": "Yassa kassaci, sāriputta, saddhā atthi kusalesu dhammesu, hirī atthi …",
  "an10.67:13.2": "ottappaṃ atthi …",
  "an10.67:13.3": "vīriyaṃ atthi …",
  "an10.67:13.4": "paññā atthi kusalesu dhammesu, tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu no parihāni.",
  "an10.67:13.5": "Seyyathāpi, sāriputta, juṇhapakkhe candassa yā ratti vā divaso vā āgacchati, vaḍḍhateva vaṇṇena vaḍḍhati maṇḍalena vaḍḍhati ābhāya vaḍḍhati ārohapariṇāhena;",
  "an10.67:13.6": "evamevaṃ kho, sāriputta, yassa kassaci saddhā atthi kusalesu dhammesu, hirī atthi …",
  "an10.67:13.7": "ottappaṃ atthi …",
  "an10.67:13.8": "vīriyaṃ atthi …",
  "an10.67:13.9": "paññā atthi kusalesu dhammesu, tassa yā ratti vā divaso vā āgacchati, vuddhiyeva pāṭikaṅkhā kusalesu dhammesu no parihāni.",
  "an10.67:14.1": "‘Saddho purisapuggalo’ti, sāriputta, aparihānametaṃ;",
  "an10.67:14.2": "hirīmā …",
  "an10.67:14.3": "ottappī …",
  "an10.67:14.4": "āraddhavīriyo …",
  "an10.67:14.5": "paññavā …",
  "an10.67:14.6": "akkodhano …",
  "an10.67:14.7": "anupanāhī …",
  "an10.67:14.8": "appiccho …",
  "an10.67:14.9": "kalyāṇamitto …",
  "an10.67:14.10": "‘sammādiṭṭhiko purisapuggalo’ti, sāriputta, aparihānametan”ti.",
  "an10.67:15.1": "Sattamaṃ."
}