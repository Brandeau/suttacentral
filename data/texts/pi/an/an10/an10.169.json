{
  "_markup_path": "markup/an/an10/an10.169.html",
  "_alt_strings": [
    "en/sujato/an/an10/an10.169.json"
  ],
  "an10.169:1.1": "Aṅguttara Nikāya 10",
  "an10.169:2.1": "17. Jāṇussoṇivagga",
  "an10.169:3.1": "169. Saṅgāravasutta",
  "an10.169:4.1": "<span class=\\\"cross\\\" title=\\\"^an10.117#1 [117. Saṅgāravasutta]\\\" id=\\\"note247\\\">*</span> <a class=\\\"sc\\\" id=\\\"1\\\"></a>Atha kho saṅgāravo brāhmaṇo yena bhagavā tenupasaṅkami;",
  "an10.169:4.2": "upasaṅkamitvā bhagavatā saddhiṃ sammodi.",
  "an10.169:4.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an10.169:4.4": "Ekamantaṃ nisinno kho saṅgāravo brāhmaṇo bhagavantaṃ etadavoca:",
  "an10.169:5.1": "“Kiṃ nu kho, bho gotama, orimaṃ tīraṃ, kiṃ pārimaṃ tīran”ti?",
  "an10.169:5.2": "“Pāṇātipāto kho, brāhmaṇa, orimaṃ tīraṃ, pāṇātipātā veramaṇī pārimaṃ tīraṃ.",
  "an10.169:5.3": "Adinnādānaṃ kho, brāhmaṇa, orimaṃ tīraṃ, adinnādānā veramaṇī pārimaṃ tīraṃ.",
  "an10.169:5.4": "Kāmesumicchācāro orimaṃ tīraṃ, kāmesumicchācārā veramaṇī pārimaṃ tīraṃ.",
  "an10.169:5.5": "Musāvādo orimaṃ tīraṃ, musāvādā veramaṇī pārimaṃ tīraṃ.",
  "an10.169:5.6": "Pisuṇā vācā orimaṃ tīraṃ, pisuṇāya vācāya veramaṇī pārimaṃ tīraṃ.",
  "an10.169:5.7": "Pharusā vācā orimaṃ tīraṃ, pharusāya vācāya veramaṇī pārimaṃ tīraṃ.",
  "an10.169:5.8": "Samphappalāpo orimaṃ tīraṃ, samphappalāpā veramaṇī pārimaṃ tīraṃ.",
  "an10.169:5.9": "Abhijjhā orimaṃ tīraṃ, anabhijjhā pārimaṃ tīraṃ.",
  "an10.169:5.10": "Byāpādo orimaṃ tīraṃ, abyāpādo pārimaṃ tīraṃ.",
  "an10.169:5.11": "Micchādiṭṭhi orimaṃ tīraṃ, sammādiṭṭhi pārimaṃ tīraṃ.",
  "an10.169:5.12": "Idaṃ kho, brāhmaṇa, orimaṃ tīraṃ, idaṃ pārimaṃ tīranti.",
  "an10.169:6.1": "Appakā te manussesu,",
  "an10.169:6.2": "ye janā pāragāmino;",
  "an10.169:6.3": "Athāyaṃ itarā pajā,",
  "an10.169:6.4": "tīramevānudhāvati.",
  "an10.169:7.1": "Ye ca kho sammadakkhāte,",
  "an10.169:7.2": "dhamme dhammānuvattino;",
  "an10.169:7.3": "Te janā pāramessanti,",
  "an10.169:7.4": "maccudheyyaṃ suduttaraṃ.",
  "an10.169:8.1": "<span class=\\\"cross\\\" title=\\\"^an10.117#1 [117. Saṅgāravasutta] | ^dhp76-89#86.1 [76. Rādhattheravatthu/86. Pañcasataāgantukabhikkhuvatthu]\\\" id=\\\"note248\\\">*</span> <a class=\\\"sc\\\" id=\\\"5\\\"></a>Kaṇhaṃ dhammaṃ vippahāya,",
  "an10.169:8.2": "Sukkaṃ bhāvetha paṇḍito;",
  "an10.169:8.3": "Okā anokamāgamma,",
  "an10.169:8.4": "Viveke yattha dūramaṃ.",
  "an10.169:9.1": "Tatrābhiratimiccheyya,",
  "an10.169:9.2": "hitvā kāme akiñcano;",
  "an10.169:9.3": "Pariyodapeyya attānaṃ,",
  "an10.169:9.4": "cittaklesehi paṇḍito.",
  "an10.169:10.1": "Yesaṃ sambodhiyaṅgesu,",
  "an10.169:10.2": "sammā cittaṃ subhāvitaṃ;",
  "an10.169:10.3": "Ādānapaṭinissagge,",
  "an10.169:10.4": "anupādāya ye ratā;",
  "an10.169:10.5": "Khīṇāsavā jutimanto,",
  "an10.169:10.6": "te loke parinibbutā”ti.",
  "an10.169:11.1": "Tatiyaṃ."
}