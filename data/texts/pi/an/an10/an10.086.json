{
  "_markup_path": "markup/an/an10/an10.086.html",
  "_alt_strings": [
    "en/sujato/an/an10/an10.086.json"
  ],
  "an10.86:1.1": "Aṅguttara Nikāya 10",
  "an10.86:2.1": "9. Theravagga",
  "an10.86:3.1": "86. Adhimānasutta",
  "an10.86:4.1": "Ekaṃ samayaṃ āyasmā mahākassapo rājagahe viharati veḷuvane kalandakanivāpe.",
  "an10.86:4.2": "Tatra kho āyasmā mahākassapo bhikkhū āmantesi:",
  "an10.86:4.3": "“āvuso bhikkhave”ti.",
  "an10.86:4.4": "“Āvuso”ti kho te bhikkhū āyasmato mahākassapassa paccassosuṃ.",
  "an10.86:4.5": "Āyasmā mahākassapo etadavoca:",
  "an10.86:5.1": "“Idhāvuso, bhikkhu aññaṃ byākaroti:",
  "an10.86:5.2": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti.",
  "an10.86:5.3": "Tamenaṃ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo samanuyuñjati samanuggāhati samanubhāsati.",
  "an10.86:5.4": "So tathāgatena vā tathāgatasāvakena vā jhāyinā samāpattikusalena paracittakusalena paracittapariyāyakusalena samanuyuñjiyamāno samanuggāhiyamāno samanubhāsiyamāno irīṇaṃ āpajjati vicinaṃ āpajjati anayaṃ āpajjati byasanaṃ āpajjati anayabyasanaṃ āpajjati.",
  "an10.86:6.1": "Tamenaṃ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo evaṃ cetasā ceto paricca manasi karoti:",
  "an10.86:6.2": "‘kiṃ nu kho ayamāyasmā aññaṃ byākaroti—",
  "an10.86:6.3": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti.",
  "an10.86:7.1": "Tamenaṃ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo evaṃ cetasā ceto paricca pajānāti:",
  "an10.86:8.1": "‘Adhimāniko kho ayamāyasmā adhimānasacco, appatte pattasaññī, akate katasaññī, anadhigate adhigatasaññī.",
  "an10.86:8.2": "Adhimānena aññaṃ byākaroti—",
  "an10.86:8.3": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti.",
  "an10.86:9.1": "Tamenaṃ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo evaṃ cetasā ceto paricca manasi karoti:",
  "an10.86:9.2": "‘kiṃ nu kho ayamāyasmā nissāya adhimāniko adhimānasacco, appatte pattasaññī, akate katasaññī, anadhigate adhigatasaññī.",
  "an10.86:9.3": "Adhimānena aññaṃ byākaroti—",
  "an10.86:9.4": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti.",
  "an10.86:10.1": "Tamenaṃ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo evaṃ cetasā ceto paricca pajānāti:",
  "an10.86:11.1": "‘Bahussuto kho pana ayamāyasmā sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā.",
  "an10.86:11.2": "Tasmā ayamāyasmā adhimāniko adhimānasacco, appatte pattasaññī, akate katasaññī, anadhigate adhigatasaññī.",
  "an10.86:11.3": "Adhimānena aññaṃ byākaroti—",
  "an10.86:11.4": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti.",
  "an10.86:12.1": "Tamenaṃ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo evaṃ cetasā ceto paricca pajānāti:",
  "an10.86:13.1": "‘Abhijjhālu kho pana ayamāyasmā;",
  "an10.86:13.2": "abhijjhāpariyuṭṭhitena cetasā bahulaṃ viharati.",
  "an10.86:13.3": "Abhijjhāpariyuṭṭhānaṃ kho pana tathāgatappavedite dhammavinaye parihānametaṃ. <span class=\\\"brnum\\\">(1)</span>",
  "an10.86:14.1": "Byāpanno kho pana ayamāyasmā;",
  "an10.86:14.2": "byāpādapariyuṭṭhitena cetasā bahulaṃ viharati.",
  "an10.86:14.3": "Byāpādapariyuṭṭhānaṃ kho pana tathāgatappavedite dhammavinaye parihānametaṃ. <span class=\\\"brnum\\\">(2)</span>",
  "an10.86:15.1": "Thinamiddho kho pana ayamāyasmā;",
  "an10.86:15.2": "thinamiddhapariyuṭṭhitena cetasā bahulaṃ viharati.",
  "an10.86:15.3": "Thinamiddhapariyuṭṭhānaṃ kho pana tathāgatappavedite dhammavinaye parihānametaṃ. <span class=\\\"brnum\\\">(3)</span>",
  "an10.86:16.1": "Uddhato kho pana ayamāyasmā;",
  "an10.86:16.2": "uddhaccapariyuṭṭhitena cetasā bahulaṃ viharati.",
  "an10.86:16.3": "Uddhaccapariyuṭṭhānaṃ kho pana tathāgatappavedite dhammavinaye parihānametaṃ. <span class=\\\"brnum\\\">(4)</span>",
  "an10.86:17.1": "Vicikiccho kho pana ayamāyasmā;",
  "an10.86:17.2": "vicikicchāpariyuṭṭhitena cetasā bahulaṃ viharati.",
  "an10.86:17.3": "Vicikicchāpariyuṭṭhānaṃ kho pana tathāgatappavedite dhammavinaye parihānametaṃ. <span class=\\\"brnum\\\">(5)</span>",
  "an10.86:18.1": "Kammārāmo kho pana ayamāyasmā kammarato kammārāmataṃ anuyutto.",
  "an10.86:18.2": "Kammārāmatā kho pana tathāgatappavedite dhammavinaye parihānametaṃ. <span class=\\\"brnum\\\">(6)</span>",
  "an10.86:19.1": "Bhassārāmo kho pana ayamāyasmā bhassarato bhassārāmataṃ anuyutto.",
  "an10.86:19.2": "Bhassārāmatā kho pana tathāgatappavedite dhammavinaye parihānametaṃ. <span class=\\\"brnum\\\">(7)</span>",
  "an10.86:20.1": "Niddārāmo kho pana ayamāyasmā niddārato niddārāmataṃ anuyutto.",
  "an10.86:20.2": "Niddārāmatā kho pana tathāgatappavedite dhammavinaye parihānametaṃ. <span class=\\\"brnum\\\">(8)</span>",
  "an10.86:21.1": "Saṅgaṇikārāmo kho pana ayamāyasmā saṅgaṇikarato saṅgaṇikārāmataṃ anuyutto.",
  "an10.86:21.2": "Saṅgaṇikārāmatā kho pana tathāgatappavedite dhammavinaye parihānametaṃ. <span class=\\\"brnum\\\">(9)</span>",
  "an10.86:22.1": "Sati kho pana ayamāyasmā uttari karaṇīye oramattakena visesādhigamena antarā vosānaṃ āpanno.",
  "an10.86:22.2": "Antarā vosānagamanaṃ kho pana tathāgatappavedite dhammavinaye parihānametaṃ’. <span class=\\\"brnum\\\">(10)</span>",
  "an10.86:23.1": "So vatāvuso, bhikkhu ‘ime dasa dhamme appahāya imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati.",
  "an10.86:23.2": "So vatāvuso, bhikkhu ‘ime dasa dhamme pahāya imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjatī”ti.",
  "an10.86:24.1": "Chaṭṭhaṃ."
}