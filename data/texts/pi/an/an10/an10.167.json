{
  "_markup_path": "markup/an/an10/an10.167.html",
  "_alt_strings": [
    "en/sujato/an/an10/an10.167.json"
  ],
  "an10.167:1.1": "Aṅguttara Nikāya 10",
  "an10.167:2.1": "17. Jāṇussoṇivagga",
  "an10.167:3.1": "167. Brāhmaṇapaccorohaṇīsutta",
  "an10.167:4.1": "Tena kho pana samayena jāṇussoṇi brāhmaṇo tadahuposathe sīsaṃnhāto navaṃ khomayugaṃ nivattho allakusamuṭṭhiṃ ādāya bhagavato avidūre ekamantaṃ ṭhito hoti.",
  "an10.167:5.1": "Addasā kho bhagavā jāṇussoṇiṃ brāhmaṇaṃ tadahuposathe sīsaṃnhātaṃ navaṃ khomayugaṃ nivatthaṃ allakusamuṭṭhiṃ ādāya ekamantaṃ ṭhitaṃ.",
  "an10.167:5.2": "Disvāna jāṇussoṇiṃ brāhmaṇaṃ etadavoca:",
  "an10.167:5.3": "“kiṃ nu tvaṃ, brāhmaṇa, tadahuposathe sīsaṃnhāto navaṃ khomayugaṃ nivattho allakusamuṭṭhiṃ ādāya ekamantaṃ ṭhito?",
  "an10.167:5.4": "Kiṃ nvajja brāhmaṇakulassā”ti?",
  "an10.167:5.5": "“Paccorohaṇī, bho gotama, ajja brāhmaṇakulassā”ti.",
  "an10.167:6.1": "“Yathā kathaṃ pana, brāhmaṇa, brāhmaṇānaṃ paccorohaṇī hotī”ti?",
  "an10.167:6.2": "“Idha, bho gotama, brāhmaṇā tadahuposathe sīsaṃnhātā navaṃ khomayugaṃ nivatthā allena gomayena pathaviṃ opuñjitvā haritehi kusehi pattharitvā antarā ca velaṃ antarā ca agyāgāraṃ seyyaṃ kappenti.",
  "an10.167:6.3": "Te taṃ rattiṃ tikkhattuṃ paccuṭṭhāya pañjalikā aggiṃ namassanti:",
  "an10.167:6.4": "‘paccorohāma bhavantaṃ, paccorohāma bhavantan’ti.",
  "an10.167:6.5": "Bahukena ca sappitelanavanītena aggiṃ santappenti.",
  "an10.167:6.6": "Tassā ca rattiyā accayena paṇītena khādanīyena bhojanīyena brāhmaṇe santappenti.",
  "an10.167:6.7": "Evaṃ, bho gotama, brāhmaṇānaṃ paccorohaṇī hotī”ti.",
  "an10.167:7.1": "“Aññathā kho, brāhmaṇa, brāhmaṇānaṃ paccorohaṇī hoti, aññathā ca pana ariyassa vinaye paccorohaṇī hotī”ti.",
  "an10.167:7.2": "“Yathā kathaṃ pana, bho gotama, ariyassa vinaye paccorohaṇī hoti?",
  "an10.167:7.3": "Sādhu me bhavaṃ gotamo tathā dhammaṃ desetu yathā ariyassa vinaye paccorohaṇī hotī”ti.",
  "an10.167:8.1": "“Tena hi, brāhmaṇa, suṇāhi, sādhukaṃ manasi karohi;",
  "an10.167:8.2": "bhāsissāmī”ti.",
  "an10.167:8.3": "“Evaṃ, bho”ti kho jāṇussoṇi brāhmaṇo bhagavato paccassosi.",
  "an10.167:8.4": "Bhagavā etadavoca:",
  "an10.167:9.1": "“Idha, brāhmaṇa, ariyasāvako iti paṭisañcikkhati:",
  "an10.167:9.2": "‘pāṇātipātassa kho pāpako vipāko diṭṭhe ceva dhamme abhisamparāyañcā’ti.",
  "an10.167:9.3": "So iti paṭisaṅkhāya pāṇātipātaṃ pajahati;",
  "an10.167:9.4": "pāṇātipātā paccorohati.",
  "an10.167:10.1": "… ‘Adinnādānassa kho pāpako vipāko—",
  "an10.167:10.2": "diṭṭhe ceva dhamme abhisamparāyañcā’ti.",
  "an10.167:10.3": "So iti paṭisaṅkhāya adinnādānaṃ pajahati;",
  "an10.167:10.4": "adinnādānā paccorohati.",
  "an10.167:11.1": "… ‘Kāmesumicchācārassa kho pāpako vipāko—",
  "an10.167:11.2": "diṭṭhe ceva dhamme abhisamparāyañcā’ti.",
  "an10.167:11.3": "So iti paṭisaṅkhāya kāmesumicchācāraṃ pajahati;",
  "an10.167:11.4": "kāmesumicchācārā paccorohati.",
  "an10.167:12.1": "… ‘Musāvādassa kho pāpako vipāko—",
  "an10.167:12.2": "diṭṭhe ceva dhamme abhisamparāyañcā’ti.",
  "an10.167:12.3": "So iti paṭisaṅkhāya musāvādaṃ pajahati;",
  "an10.167:12.4": "musāvādā paccorohati.",
  "an10.167:13.1": "… ‘Pisuṇāya vācāya kho pāpako vipāko—",
  "an10.167:13.2": "diṭṭhe ceva dhamme abhisamparāyañcā’ti.",
  "an10.167:13.3": "So iti paṭisaṅkhāya pisuṇaṃ vācaṃ pajahati;",
  "an10.167:13.4": "pisuṇāya vācāya paccorohati.",
  "an10.167:14.1": "… ‘Pharusāya vācāya kho pāpako vipāko—",
  "an10.167:14.2": "diṭṭhe ceva dhamme abhisamparāyañcā’ti.",
  "an10.167:14.3": "So iti paṭisaṅkhāya pharusaṃ vācaṃ pajahati;",
  "an10.167:14.4": "pharusāya vācāya paccorohati.",
  "an10.167:15.1": "… ‘Samphappalāpassa kho pāpako vipāko—",
  "an10.167:15.2": "diṭṭhe ceva dhamme abhisamparāyañcā’ti.",
  "an10.167:15.3": "So iti paṭisaṅkhāya samphappalāpaṃ pajahati;",
  "an10.167:15.4": "samphappalāpā paccorohati.",
  "an10.167:16.1": "… ‘Abhijjhāya kho pāpako vipāko—",
  "an10.167:16.2": "diṭṭhe ceva dhamme abhisamparāyañcā’ti.",
  "an10.167:16.3": "So iti paṭisaṅkhāya abhijjhaṃ pajahati;",
  "an10.167:16.4": "abhijjhāya paccorohati.",
  "an10.167:17.1": "… ‘Byāpādassa kho pāpako vipāko—",
  "an10.167:17.2": "diṭṭhe ceva dhamme abhisamparāyañcā’ti.",
  "an10.167:17.3": "So iti paṭisaṅkhāya byāpādaṃ pajahati;",
  "an10.167:17.4": "byāpādā paccorohati.",
  "an10.167:18.1": "… ‘Micchādiṭṭhiyā kho pāpako vipāko—",
  "an10.167:18.2": "diṭṭhe ceva dhamme abhisamparāyañcā’ti.",
  "an10.167:18.3": "So iti paṭisaṅkhāya micchādiṭṭhiṃ pajahati;",
  "an10.167:18.4": "micchādiṭṭhiyā paccorohati.",
  "an10.167:18.5": "Evaṃ kho, brāhmaṇa, ariyassa vinaye paccorohaṇī hotī”ti.",
  "an10.167:19.1": "“Aññathā kho, bho gotama, brāhmaṇānaṃ paccorohaṇī hoti, aññathā ca pana ariyassa vinaye paccorohaṇī hoti.",
  "an10.167:19.2": "Imissā, bho gotama, ariyassa vinaye paccorohaṇiyā brāhmaṇānaṃ paccorohaṇī kalaṃ nāgghati soḷasiṃ.",
  "an10.167:19.3": "Abhikkantaṃ, bho gotama … pe …",
  "an10.167:19.4": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.",
  "an10.167:20.1": "Paṭhamaṃ."
}