{
  "_markup_path": "markup/an/an10/an10.024.html",
  "_alt_strings": [
    "en/sujato/an/an10/an10.024.json"
  ],
  "an10.24:1.1": "Aṅguttara Nikāya 10",
  "an10.24:2.1": "3. Mahāvagga",
  "an10.24:3.1": "24. Mahācundasutta",
  "an10.24:4.1": "Ekaṃ samayaṃ āyasmā mahācundo cetīsu viharati sahajātiyaṃ.",
  "an10.24:4.2": "Tatra kho āyasmā mahācundo bhikkhū āmantesi:",
  "an10.24:4.3": "“āvuso bhikkhave”ti.",
  "an10.24:4.4": "“Āvuso”ti kho te bhikkhū āyasmato mahācundassa paccassosuṃ.",
  "an10.24:4.5": "Āyasmā mahācundo etadavoca:",
  "an10.24:5.1": "“Ñāṇavādaṃ, āvuso, bhikkhu vadamāno:",
  "an10.24:5.2": "‘jānāmimaṃ dhammaṃ, passāmimaṃ dhamman’ti.",
  "an10.24:5.3": "Tañce, āvuso, bhikkhuṃ lobho abhibhuyya tiṭṭhati, doso …",
  "an10.24:5.4": "moho …",
  "an10.24:5.5": "kodho …",
  "an10.24:5.6": "upanāho …",
  "an10.24:5.7": "makkho …",
  "an10.24:5.8": "paḷāso …",
  "an10.24:5.9": "macchariyaṃ …",
  "an10.24:5.10": "pāpikā issā …",
  "an10.24:5.11": "pāpikā icchā abhibhuyya tiṭṭhati, so evamassa veditabbo:",
  "an10.24:5.12": "‘nāyamāyasmā tathā pajānāti yathā pajānato lobho na hoti, tathāhimaṃ āyasmantaṃ lobho abhibhuyya tiṭṭhati;",
  "an10.24:5.13": "nāyamāyasmā tathā pajānāti yathā pajānato doso na hoti …",
  "an10.24:5.14": "moho …",
  "an10.24:5.15": "kodho …",
  "an10.24:5.16": "upanāho …",
  "an10.24:5.17": "makkho …",
  "an10.24:5.18": "paḷāso …",
  "an10.24:5.19": "macchariyaṃ …",
  "an10.24:5.20": "pāpikā issā …",
  "an10.24:5.21": "pāpikā icchā na hoti, tathāhimaṃ āyasmantaṃ pāpikā icchā abhibhuyya tiṭṭhatī’ti.",
  "an10.24:6.1": "Bhāvanāvādaṃ, āvuso, bhikkhu vadamāno:",
  "an10.24:6.2": "‘bhāvitakāyomhi bhāvitasīlo bhāvitacitto bhāvitapañño’ti.",
  "an10.24:6.3": "Tañce, āvuso, bhikkhuṃ lobho abhibhuyya tiṭṭhati, doso …",
  "an10.24:6.4": "moho …",
  "an10.24:6.5": "kodho …",
  "an10.24:6.6": "upanāho …",
  "an10.24:6.7": "makkho …",
  "an10.24:6.8": "paḷāso …",
  "an10.24:6.9": "macchariyaṃ …",
  "an10.24:6.10": "pāpikā issā …",
  "an10.24:6.11": "pāpikā icchā abhibhuyya tiṭṭhati, so evamassa veditabbo:",
  "an10.24:6.12": "‘nāyamāyasmā tathā pajānāti yathā pajānato lobho na hoti, tathāhimaṃ āyasmantaṃ lobho abhibhuyya tiṭṭhati;",
  "an10.24:6.13": "nāyamāyasmā tathā pajānāti yathā pajānato doso na hoti …",
  "an10.24:6.14": "moho …",
  "an10.24:6.15": "kodho …",
  "an10.24:6.16": "upanāho …",
  "an10.24:6.17": "makkho …",
  "an10.24:6.18": "paḷāso …",
  "an10.24:6.19": "macchariyaṃ …",
  "an10.24:6.20": "pāpikā issā …",
  "an10.24:6.21": "pāpikā icchā na hoti, tathāhimaṃ āyasmantaṃ pāpikā icchā abhibhuyya tiṭṭhatī’ti.",
  "an10.24:7.1": "Ñāṇavādañca, āvuso, bhikkhu vadamāno bhāvanāvādañca:",
  "an10.24:7.2": "‘jānāmimaṃ dhammaṃ, passāmimaṃ dhammaṃ, bhāvitakāyomhi bhāvitasīlo bhāvitacitto bhāvitapañño’ti.",
  "an10.24:7.3": "Tañce, āvuso, bhikkhuṃ lobho abhibhuyya tiṭṭhati, doso …",
  "an10.24:7.4": "moho …",
  "an10.24:7.5": "kodho …",
  "an10.24:7.6": "upanāho …",
  "an10.24:7.7": "makkho …",
  "an10.24:7.8": "paḷāso …",
  "an10.24:7.9": "macchariyaṃ …",
  "an10.24:7.10": "pāpikā issā …",
  "an10.24:7.11": "pāpikā icchā abhibhuyya tiṭṭhati, so evamassa veditabbo:",
  "an10.24:7.12": "‘nāyamāyasmā tathā pajānāti yathā pajānato lobho na hoti, tathāhimaṃ āyasmantaṃ lobho abhibhuyya tiṭṭhati;",
  "an10.24:7.13": "nāyamāyasmā tathā pajānāti yathā pajānato doso na hoti …",
  "an10.24:7.14": "moho …",
  "an10.24:7.15": "kodho …",
  "an10.24:7.16": "upanāho …",
  "an10.24:7.17": "makkho …",
  "an10.24:7.18": "paḷāso …",
  "an10.24:7.19": "macchariyaṃ …",
  "an10.24:7.20": "pāpikā issā …",
  "an10.24:7.21": "pāpikā icchā na hoti, tathāhimaṃ āyasmantaṃ pāpikā icchā abhibhuyya tiṭṭhatī’ti.",
  "an10.24:8.1": "Seyyathāpi, āvuso, puriso daliddova samāno aḍḍhavādaṃ vadeyya, adhanova samāno dhanavāvādaṃ vadeyya, abhogova samāno bhogavāvādaṃ vadeyya.",
  "an10.24:8.2": "So kismiñcideva dhanakaraṇīye samuppanne na sakkuṇeyya upanīhātuṃ dhanaṃ vā dhaññaṃ vā rajataṃ vā jātarūpaṃ vā.",
  "an10.24:8.3": "Tamenaṃ evaṃ jāneyyuṃ:",
  "an10.24:8.4": "‘daliddova ayamāyasmā samāno aḍḍhavādaṃ vadeti, adhanova ayamāyasmā samāno dhanavāvādaṃ vadeti, abhogavāva ayamāyasmā samāno bhogavāvādaṃ vadeti.",
  "an10.24:8.5": "Taṃ kissa hetu?",
  "an10.24:8.6": "Tathā hi ayamāyasmā kismiñcideva dhanakaraṇīye samuppanne na sakkoti upanīhātuṃ dhanaṃ vā dhaññaṃ vā rajataṃ vā jātarūpaṃ vā’ti.",
  "an10.24:9.1": "Evamevaṃ kho, āvuso, ñāṇavādañca bhikkhu vadamāno bhāvanāvādañca:",
  "an10.24:9.2": "‘jānāmimaṃ dhammaṃ, passāmimaṃ dhammaṃ, bhāvitakāyomhi bhāvitasīlo bhāvitacitto bhāvitapañño’ti.",
  "an10.24:9.3": "Tañce, āvuso, bhikkhuṃ lobho abhibhuyya tiṭṭhati, doso …",
  "an10.24:9.4": "moho …",
  "an10.24:9.5": "kodho …",
  "an10.24:9.6": "upanāho …",
  "an10.24:9.7": "makkho …",
  "an10.24:9.8": "paḷāso …",
  "an10.24:9.9": "macchariyaṃ …",
  "an10.24:9.10": "pāpikā issā …",
  "an10.24:9.11": "pāpikā icchā abhibhuyya tiṭṭhati, so evamassa veditabbo:",
  "an10.24:9.12": "‘nāyamāyasmā tathā pajānāti yathā pajānato lobho na hoti, tathāhimaṃ āyasmantaṃ lobho abhibhuyya tiṭṭhati;",
  "an10.24:9.13": "nāyamāyasmā tathā pajānāti yathā pajānato doso na hoti …",
  "an10.24:9.14": "moho …",
  "an10.24:9.15": "kodho …",
  "an10.24:9.16": "upanāho …",
  "an10.24:9.17": "makkho …",
  "an10.24:9.18": "paḷāso …",
  "an10.24:9.19": "macchariyaṃ …",
  "an10.24:9.20": "pāpikā issā …",
  "an10.24:9.21": "pāpikā icchā na hoti, tathāhimaṃ āyasmantaṃ pāpikā icchā abhibhuyya tiṭṭhatī’ti.",
  "an10.24:10.1": "Ñāṇavādaṃ, āvuso, bhikkhu vadamāno:",
  "an10.24:10.2": "‘jānāmimaṃ dhammaṃ, passāmimaṃ dhamman’ti.",
  "an10.24:10.3": "Tañce, āvuso, bhikkhuṃ lobho nābhibhuyya tiṭṭhati, doso …",
  "an10.24:10.4": "moho …",
  "an10.24:10.5": "kodho …",
  "an10.24:10.6": "upanāho …",
  "an10.24:10.7": "makkho …",
  "an10.24:10.8": "paḷāso …",
  "an10.24:10.9": "macchariyaṃ …",
  "an10.24:10.10": "pāpikā issā …",
  "an10.24:10.11": "pāpikā icchā nābhibhuyya tiṭṭhati, so evamassa veditabbo:",
  "an10.24:10.12": "‘ayamāyasmā tathā pajānāti yathā pajānato lobho na hoti, tathāhimaṃ āyasmantaṃ lobho nābhibhuyya tiṭṭhati;",
  "an10.24:10.13": "tathā ayamāyasmā pajānāti yathā pajānato doso na hoti …",
  "an10.24:10.14": "moho …",
  "an10.24:10.15": "kodho …",
  "an10.24:10.16": "upanāho …",
  "an10.24:10.17": "makkho …",
  "an10.24:10.18": "paḷāso …",
  "an10.24:10.19": "macchariyaṃ …",
  "an10.24:10.20": "pāpikā issā …",
  "an10.24:10.21": "pāpikā icchā na hoti, tathāhimaṃ āyasmantaṃ pāpikā icchā nābhibhuyya tiṭṭhatī’ti.",
  "an10.24:11.1": "Bhāvanāvādaṃ, āvuso, bhikkhu vadamāno:",
  "an10.24:11.2": "‘bhāvitakāyomhi bhāvitasīlo bhāvitacitto bhāvitapañño’ti.",
  "an10.24:11.3": "Tañce, āvuso, bhikkhuṃ lobho nābhibhuyya tiṭṭhati, doso …",
  "an10.24:11.4": "moho …",
  "an10.24:11.5": "kodho …",
  "an10.24:11.6": "upanāho …",
  "an10.24:11.7": "makkho …",
  "an10.24:11.8": "paḷāso …",
  "an10.24:11.9": "macchariyaṃ …",
  "an10.24:11.10": "pāpikā issā …",
  "an10.24:11.11": "pāpikā icchā nābhibhuyya tiṭṭhati, so evamassa veditabbo:",
  "an10.24:11.12": "‘tathā ayamāyasmā pajānāti yathā pajānato lobho na hoti, tathāhimaṃ āyasmantaṃ lobho nābhibhuyya tiṭṭhati;",
  "an10.24:11.13": "tathā ayamāyasmā pajānāti yathā pajānato doso na hoti …",
  "an10.24:11.14": "moho …",
  "an10.24:11.15": "kodho …",
  "an10.24:11.16": "upanāho …",
  "an10.24:11.17": "makkho …",
  "an10.24:11.18": "paḷāso …",
  "an10.24:11.19": "macchariyaṃ …",
  "an10.24:11.20": "pāpikā issā …",
  "an10.24:11.21": "pāpikā icchā na hoti, tathāhimaṃ āyasmantaṃ pāpikā icchā nābhibhuyya tiṭṭhatī’ti.",
  "an10.24:12.1": "Ñāṇavādañca, āvuso, bhikkhu vadamāno bhāvanāvādañca:",
  "an10.24:12.2": "‘jānāmimaṃ dhammaṃ, passāmimaṃ dhammaṃ, bhāvitakāyomhi bhāvitasīlo bhāvitacitto bhāvitapañño’ti.",
  "an10.24:12.3": "Tañce, āvuso, bhikkhuṃ lobho nābhibhuyya tiṭṭhati, doso …",
  "an10.24:12.4": "moho …",
  "an10.24:12.5": "kodho …",
  "an10.24:12.6": "upanāho …",
  "an10.24:12.7": "makkho …",
  "an10.24:12.8": "paḷāso …",
  "an10.24:12.9": "macchariyaṃ …",
  "an10.24:12.10": "pāpikā issā …",
  "an10.24:12.11": "pāpikā icchā nābhibhuyya tiṭṭhati, so evamassa veditabbo:",
  "an10.24:12.12": "‘tathā ayamāyasmā pajānāti yathā pajānato lobho na hoti, tathāhimaṃ āyasmantaṃ lobho nābhibhuyya tiṭṭhati;",
  "an10.24:12.13": "tathā ayamāyasmā pajānāti yathā pajānato doso na hoti …",
  "an10.24:12.14": "moho …",
  "an10.24:12.15": "kodho …",
  "an10.24:12.16": "upanāho …",
  "an10.24:12.17": "makkho …",
  "an10.24:12.18": "paḷāso …",
  "an10.24:12.19": "macchariyaṃ …",
  "an10.24:12.20": "pāpikā issā …",
  "an10.24:12.21": "pāpikā icchā na hoti, tathāhimaṃ āyasmantaṃ pāpikā icchā nābhibhuyya tiṭṭhatī’ti.",
  "an10.24:13.1": "Seyyathāpi, āvuso, puriso aḍḍhova samāno aḍḍhavādaṃ vadeyya, dhanavāva samāno dhanavāvādaṃ vadeyya, bhogavāva samāno bhogavāvādaṃ vadeyya.",
  "an10.24:13.2": "So kismiñcideva dhanakaraṇīye samuppanne sakkuṇeyya upanīhātuṃ dhanaṃ vā dhaññaṃ vā rajataṃ vā jātarūpaṃ vā.",
  "an10.24:13.3": "Tamenaṃ evaṃ jāneyyuṃ:",
  "an10.24:13.4": "‘aḍḍhova ayamāyasmā samāno aḍḍhavādaṃ vadeti, dhanavāva ayamāyasmā samāno dhanavāvādaṃ vadeti, bhogavāva ayamāyasmā samāno bhogavāvādaṃ vadeti.",
  "an10.24:13.5": "Taṃ kissa hetu?",
  "an10.24:13.6": "Tathā hi ayamāyasmā kismiñcideva dhanakaraṇīye samuppanne sakkoti upanīhātuṃ dhanaṃ vā dhaññaṃ vā rajataṃ vā jātarūpaṃ vā’ti.",
  "an10.24:14.1": "Evamevaṃ kho, āvuso, ñāṇavādañca bhikkhu vadamāno bhāvanāvādañca:",
  "an10.24:14.2": "‘jānāmimaṃ dhammaṃ, passāmimaṃ dhammaṃ, bhāvitakāyomhi bhāvitasīlo bhāvitacitto bhāvitapañño’ti.",
  "an10.24:14.3": "Tañce, āvuso, bhikkhuṃ lobho nābhibhuyya tiṭṭhati, doso …",
  "an10.24:14.4": "moho …",
  "an10.24:14.5": "kodho …",
  "an10.24:14.6": "upanāho …",
  "an10.24:14.7": "makkho …",
  "an10.24:14.8": "paḷāso …",
  "an10.24:14.9": "macchariyaṃ …",
  "an10.24:14.10": "pāpikā issā …",
  "an10.24:14.11": "pāpikā icchā nābhibhuyya tiṭṭhati, so evamassa veditabbo:",
  "an10.24:14.12": "‘tathā ayamāyasmā pajānāti yathā pajānato lobho na hoti, tathāhimaṃ āyasmantaṃ lobho nābhibhuyya tiṭṭhati;",
  "an10.24:14.13": "tathā ayamāyasmā pajānāti yathā pajānato doso na hoti …",
  "an10.24:14.14": "moho …",
  "an10.24:14.15": "kodho …",
  "an10.24:14.16": "upanāho …",
  "an10.24:14.17": "makkho …",
  "an10.24:14.18": "paḷāso …",
  "an10.24:14.19": "macchariyaṃ …",
  "an10.24:14.20": "pāpikā issā …",
  "an10.24:14.21": "pāpikā icchā na hoti, tathāhimaṃ āyasmantaṃ pāpikā icchā nābhibhuyya tiṭṭhatī’”ti.",
  "an10.24:15.1": "Catutthaṃ."
}