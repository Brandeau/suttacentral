{
  "_markup_path": "markup/an/an10/an10.116.html",
  "_alt_strings": [
    "en/sujato/an/an10/an10.116.json"
  ],
  "an10.116:1.1": "Aṅguttara Nikāya 10",
  "an10.116:2.1": "12. Paccorohaṇivagga",
  "an10.116:3.1": "116. Ajitasutta",
  "an10.116:4.1": "Atha kho ajito paribbājako yena bhagavā tenupasaṅkami;",
  "an10.116:4.2": "upasaṅkamitvā bhagavatā saddhiṃ sammodi.",
  "an10.116:4.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an10.116:4.4": "Ekamantaṃ nisinno kho ajito paribbājako bhagavantaṃ etadavoca:",
  "an10.116:5.1": "“Amhākaṃ, bho gotama, paṇḍito nāma sabrahmacārī.",
  "an10.116:5.2": "Tena pañcamattāni cittaṭṭhānasatāni cintitāni, yehi aññatitthiyā <span class=\\\"var\\\" title=\\\"upāraddhā pajānanti (bj)\\\" id=\\\"note225\\\">upāraddhāva jānanti</span> <span class=\\\"var\\\" title=\\\"upāraddhamhāti (bj, pts1)\\\" id=\\\"note226\\\">upāraddhasmā”ti</span>.",
  "an10.116:6.1": "Atha kho bhagavā bhikkhū āmantesi:",
  "an10.116:6.2": "“dhāretha no tumhe, bhikkhave, paṇḍitavatthūnī”ti?",
  "an10.116:6.3": "“Etassa, bhagavā, kālo etassa, sugata, kālo yaṃ bhagavā bhāseyya, bhagavato sutvā bhikkhū dhāressantī”ti.",
  "an10.116:7.1": "“Tena hi, bhikkhave, suṇātha, sādhukaṃ manasi karotha, bhāsissāmī”ti.",
  "an10.116:7.2": "“Evaṃ, bhante”ti kho te bhikkhū bhagavato paccassosuṃ.",
  "an10.116:7.3": "Bhagavā etadavoca:",
  "an10.116:8.1": "“Idha, bhikkhave, ekacco adhammikena vādena adhammikaṃ vādaṃ abhiniggaṇhāti abhinippīḷeti, tena ca adhammikaṃ parisaṃ rañjeti.",
  "an10.116:8.2": "Tena sā adhammikā parisā uccāsaddamahāsaddā hoti:",
  "an10.116:8.3": "‘paṇḍito vata bho, paṇḍito vata bho’ti.",
  "an10.116:9.1": "Idha pana, bhikkhave, ekacco adhammikena vādena dhammikaṃ vādaṃ abhiniggaṇhāti abhinippīḷeti, tena ca adhammikaṃ parisaṃ rañjeti.",
  "an10.116:9.2": "Tena sā adhammikā parisā uccāsaddamahāsaddā hoti:",
  "an10.116:9.3": "‘paṇḍito vata bho, paṇḍito vata bho’ti.",
  "an10.116:10.1": "Idha pana, bhikkhave, ekacco adhammikena vādena dhammikañca vādaṃ adhammikañca vādaṃ abhiniggaṇhāti abhinippīḷeti, tena ca adhammikaṃ parisaṃ rañjeti.",
  "an10.116:10.2": "Tena sā adhammikā parisā uccāsaddamahāsaddā hoti:",
  "an10.116:10.3": "‘paṇḍito vata bho, paṇḍito vata bho’ti.",
  "an10.116:11.1": "Adhammo ca, bhikkhave, veditabbo dhammo ca;",
  "an10.116:11.2": "anattho ca veditabbo attho ca.",
  "an10.116:11.3": "Adhammañca viditvā dhammañca, anatthañca viditvā atthañca yathā dhammo yathā attho tathā paṭipajjitabbaṃ.",
  "an10.116:12.1": "Katamo ca, bhikkhave, adhammo, katamo ca dhammo, katamo ca anattho, katamo ca attho?",
  "an10.116:12.2": "Micchādiṭṭhi, bhikkhave, adhammo;",
  "an10.116:12.3": "sammādiṭṭhi dhammo;",
  "an10.116:12.4": "ye ca micchādiṭṭhipaccayā aneke pāpakā akusalā dhammā sambhavanti, ayaṃ anattho;",
  "an10.116:12.5": "sammādiṭṭhipaccayā ca aneke kusalā dhammā bhāvanāpāripūriṃ gacchanti, ayaṃ attho.",
  "an10.116:13.1": "Micchāsaṅkappo, bhikkhave, adhammo;",
  "an10.116:13.2": "sammāsaṅkappo dhammo …",
  "an10.116:13.3": "micchāvācā, bhikkhave, adhammo;",
  "an10.116:13.4": "sammāvācā dhammo …",
  "an10.116:13.5": "micchākammanto, bhikkhave, adhammo;",
  "an10.116:13.6": "sammākammanto dhammo …",
  "an10.116:13.7": "micchāājīvo, bhikkhave, adhammo;",
  "an10.116:13.8": "sammāājīvo dhammo …",
  "an10.116:13.9": "micchāvāyāmo, bhikkhave, adhammo;",
  "an10.116:13.10": "sammāvāyāmo dhammo …",
  "an10.116:13.11": "micchāsati, bhikkhave, adhammo;",
  "an10.116:13.12": "sammāsati dhammo …",
  "an10.116:13.13": "micchāsamādhi, bhikkhave adhammo;",
  "an10.116:13.14": "sammāsamādhi dhammo …",
  "an10.116:13.15": "micchāñāṇaṃ, bhikkhave, adhammo;",
  "an10.116:13.16": "sammāñāṇaṃ dhammo.",
  "an10.116:14.1": "Micchāvimutti, bhikkhave, adhammo;",
  "an10.116:14.2": "sammāvimutti dhammo;",
  "an10.116:14.3": "ye ca micchāvimuttipaccayā aneke pāpakā akusalā dhammā sambhavanti, ayaṃ anattho;",
  "an10.116:14.4": "sammāvimuttipaccayā ca aneke kusalā dhammā bhāvanāpāripūriṃ gacchanti, ayaṃ attho.",
  "an10.116:15.1": "‘Adhammo ca, bhikkhave, veditabbo dhammo ca;",
  "an10.116:15.2": "anattho ca veditabbo attho ca.",
  "an10.116:15.3": "Adhammañca viditvā dhammañca, anatthañca viditvā atthañca yathā dhammo yathā attho tathā paṭipajjitabban’ti, iti yaṃ taṃ vuttaṃ, idametaṃ paṭicca vuttan”ti.",
  "an10.116:16.1": "Catutthaṃ."
}