{
  "_markup_path": "markup/an/an10/an10.058.html",
  "_alt_strings": [
    "en/sujato/an/an10/an10.058.json"
  ],
  "an10.58:1.1": "Aṅguttara Nikāya 10",
  "an10.58:2.1": "6. Sacittavagga",
  "an10.58:3.1": "58. Mūlakasutta",
  "an10.58:4.1": "<span class=\\\"cross\\\" title=\\\"^an8.83#1 [83. Mūlakasutta]\\\" id=\\\"note96\\\">*</span> <a class=\\\"sc\\\" id=\\\"1\\\"></a>“Sace, bhikkhave, aññatitthiyā paribbājakā evaṃ puccheyyuṃ:",
  "an10.58:4.2": "‘kiṃmūlakā, āvuso, sabbe dhammā, kiṃsambhavā sabbe dhammā, kiṃsamudayā sabbe dhammā, kiṃsamosaraṇā sabbe dhammā, kiṃpamukhā sabbe dhammā, kiṃadhipateyyā sabbe dhammā, kiṃuttarā sabbe dhammā, kiṃsārā sabbe dhammā, kiṃogadhā sabbe dhammā, kiṃpariyosānā sabbe dhammā’ti, evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ kinti byākareyyāthā”ti?",
  "an10.58:4.3": "“Bhagavaṃmūlakā no, bhante, dhammā bhagavaṃnettikā bhagavaṃpaṭisaraṇā.",
  "an10.58:4.4": "Sādhu vata, bhante, bhagavantaṃyeva paṭibhātu etassa bhāsitassa attho.",
  "an10.58:4.5": "Bhagavato sutvā bhikkhū dhāressantī”ti.",
  "an10.58:5.1": "“Tena hi, bhikkhave, suṇātha, sādhukaṃ manasi karotha, bhāsissāmī”ti.",
  "an10.58:5.2": "“Evaṃ, bhante”ti kho te bhikkhū bhagavato paccassosuṃ.",
  "an10.58:5.3": "Bhagavā etadavoca:",
  "an10.58:6.1": "“Sace, bhikkhave, aññatitthiyā paribbājakā evaṃ puccheyyuṃ:",
  "an10.58:6.2": "‘kiṃmūlakā, āvuso, sabbe dhammā, kiṃsambhavā sabbe dhammā, kiṃsamudayā sabbe dhammā, kiṃsamosaraṇā sabbe dhammā, kiṃpamukhā sabbe dhammā, kiṃ adhipateyyā sabbe dhammā, kiṃuttarā sabbe dhammā, kiṃsārā sabbe dhammā, kiṃogadhā sabbe dhammā, kiṃpariyosānā sabbe dhammā’ti, evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha:",
  "an10.58:6.3": "‘chandamūlakā, āvuso, sabbe dhammā, manasikārasambhavā sabbe dhammā, phassasamudayā sabbe dhammā, vedanāsamosaraṇā sabbe dhammā, samādhippamukhā sabbe dhammā, satādhipateyyā sabbe dhammā, paññuttarā sabbe dhammā, vimuttisārā sabbe dhammā, amatogadhā sabbe dhammā, nibbānapariyosānā sabbe dhammā’ti.",
  "an10.58:6.4": "Evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyāthā”ti.",
  "an10.58:7.1": "Aṭṭhamaṃ."
}