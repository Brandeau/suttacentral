{
  "_markup_path": "markup/an/an10/an10.216.html",
  "_alt_strings": [
    "en/sujato/an/an10/an10.216.json"
  ],
  "an10.216:1.1": "Aṅguttara Nikāya 10",
  "an10.216:2.1": "21. Karajakāyavagga",
  "an10.216:3.1": "<span class=\\\"var\\\" title=\\\"saṃsappaniyapariyāyasuttaṃ (bj)\\\" id=\\\"note304\\\">216. Saṃsappanīyasutta</span>",
  "an10.216:4.1": "“Saṃsappanīyapariyāyaṃ vo, bhikkhave, dhammapariyāyaṃ desessāmi.",
  "an10.216:4.2": "Taṃ suṇātha, sādhukaṃ manasi karotha, bhāsissāmī”ti.",
  "an10.216:4.3": "“Evaṃ, bhante”ti kho te bhikkhū bhagavato paccassosuṃ.",
  "an10.216:4.4": "Bhagavā etadavoca:",
  "an10.216:5.1": "“Katamo ca, bhikkhave, saṃsappanīyapariyāyo dhammapariyāyo?",
  "an10.216:5.2": "Kammassakā, bhikkhave, sattā kammadāyādā kammayonī kammabandhū kammapaṭisaraṇā, yaṃ kammaṃ karonti—",
  "an10.216:5.3": "kalyāṇaṃ vā pāpakaṃ vā—",
  "an10.216:5.4": "tassa dāyādā bhavanti.",
  "an10.216:6.1": "Idha, bhikkhave, ekacco pāṇātipātī hoti luddo lohitapāṇi hatapahate niviṭṭho, adayāpanno sabbapāṇabhūtesu.",
  "an10.216:6.2": "So saṃsappati kāyena, saṃsappati vācāya, saṃsappati manasā.",
  "an10.216:6.3": "Tassa jimhaṃ kāyakammaṃ hoti, jimhaṃ vacīkammaṃ, jimhaṃ manokammaṃ, jimhā gati, jimhupapatti.",
  "an10.216:7.1": "Jimhagatikassa kho panāhaṃ, bhikkhave, jimhupapattikassa dvinnaṃ gatīnaṃ aññataraṃ gatiṃ vadāmi—",
  "an10.216:7.2": "ye vā ekantadukkhā nirayā yā vā saṃsappajātikā tiracchānayoni.",
  "an10.216:7.3": "Katamā ca sā, bhikkhave, saṃsappajātikā tiracchānayoni?",
  "an10.216:7.4": "Ahi vicchikā satapadī nakulā biḷārā mūsikā ulūkā, ye vā panaññepi keci tiracchānayonikā sattā manusse disvā saṃsappanti.",
  "an10.216:7.5": "Iti kho, bhikkhave, bhūtā bhūtassa upapatti hoti.",
  "an10.216:7.6": "Yaṃ karoti tena upapajjati.",
  "an10.216:7.7": "Upapannamenaṃ phassā phusanti.",
  "an10.216:7.8": "Evamahaṃ, bhikkhave, ‘kammadāyādā sattā’ti vadāmi.",
  "an10.216:8.1": "Idha pana, bhikkhave, ekacco adinnādāyī hoti … pe …",
  "an10.216:8.2": "kāmesumicchācārī hoti …",
  "an10.216:8.3": "musāvādī hoti …",
  "an10.216:8.4": "pisuṇavāco hoti …",
  "an10.216:8.5": "pharusavāco hoti …",
  "an10.216:8.6": "samphappalāpī hoti …",
  "an10.216:8.7": "abhijjhālu hoti …",
  "an10.216:8.8": "byāpannacitto hoti …",
  "an10.216:8.9": "micchādiṭṭhiko hoti viparītadassano:",
  "an10.216:8.10": "‘natthi dinnaṃ … pe …",
  "an10.216:8.11": "sayaṃ abhiññā sacchikatvā pavedentī’ti.",
  "an10.216:8.12": "So saṃsappati kāyena, saṃsappati vācāya, saṃsappati manasā.",
  "an10.216:8.13": "Tassa jimhaṃ kāyakammaṃ hoti, jimhaṃ vacīkammaṃ, jimhaṃ manokammaṃ, jimhā gati, jimhupapatti.",
  "an10.216:9.1": "Jimhagatikassa kho panāhaṃ, bhikkhave, jimhupapattikassa dvinnaṃ gatīnaṃ aññataraṃ gatiṃ vadāmi—",
  "an10.216:9.2": "ye vā ekantadukkhā nirayā yā vā saṃsappajātikā tiracchānayoni.",
  "an10.216:9.3": "Katamā ca sā, bhikkhave, saṃsappajātikā tiracchānayoni?",
  "an10.216:9.4": "Ahi vicchikā satapadī nakulā biḷārā mūsikā ulūkā, ye vā panaññepi keci tiracchānayonikā sattā manusse disvā saṃsappanti.",
  "an10.216:9.5": "Iti kho, bhikkhave, bhūtā bhūtassa upapatti hoti, yaṃ karoti tena upapajjati.",
  "an10.216:9.6": "Upapannamenaṃ phassā phusanti.",
  "an10.216:9.7": "Evamahaṃ, bhikkhave, ‘kammadāyādā sattā’ti vadāmi.",
  "an10.216:9.8": "Kammassakā, bhikkhave, sattā kammadāyādā kammayonī kammabandhū kammapaṭisaraṇā, yaṃ kammaṃ karonti—",
  "an10.216:9.9": "kalyāṇaṃ vā pāpakaṃ vā—",
  "an10.216:9.10": "tassa dāyādā bhavanti.",
  "an10.216:10.1": "Idha, bhikkhave, ekacco pāṇātipātaṃ pahāya pāṇātipātā paṭivirato hoti nihitadaṇḍo nihitasattho, lajjī dayāpanno sabbapāṇabhūtahitānukampī viharati.",
  "an10.216:10.2": "So na saṃsappati kāyena, na saṃsappati vācāya, na saṃsappati manasā.",
  "an10.216:10.3": "Tassa uju kāyakammaṃ hoti, uju vacīkammaṃ, uju manokammaṃ, uju gati, ujupapatti.",
  "an10.216:11.1": "Ujugatikassa kho panāhaṃ, bhikkhave, ujupapattikassa dvinnaṃ gatīnaṃ aññataraṃ gatiṃ vadāmi—",
  "an10.216:11.2": "ye vā ekantasukhā saggā yāni vā pana tāni uccākulāni khattiyamahāsālakulāni vā brāhmaṇamahāsālakulāni vā gahapatimahāsālakulāni vā aḍḍhāni mahaddhanāni mahābhogāni pahūtajātarūparajatāni pahūtavittūpakaraṇāni pahūtadhanadhaññāni.",
  "an10.216:11.3": "Iti kho, bhikkhave, bhūtā bhūtassa upapatti hoti.",
  "an10.216:11.4": "Yaṃ karoti tena upapajjati.",
  "an10.216:11.5": "Upapannamenaṃ phassā phusanti.",
  "an10.216:11.6": "Evamahaṃ, bhikkhave, ‘kammadāyādā sattā’ti vadāmi.",
  "an10.216:12.1": "Idha pana, bhikkhave, ekacco adinnādānaṃ pahāya adinnādānā paṭivirato hoti … pe …",
  "an10.216:12.2": "kāmesumicchācārā paṭivirato hoti …",
  "an10.216:12.3": "musāvādaṃ pahāya musāvādā paṭivirato hoti …",
  "an10.216:12.4": "pisuṇaṃ vācaṃ pahāya pisuṇāya vācāya paṭivirato hoti …",
  "an10.216:12.5": "pharusaṃ vācaṃ pahāya pharusāya vācāya paṭivirato hoti …",
  "an10.216:12.6": "samphappalāpaṃ pahāya samphappalāpā paṭivirato hoti …",
  "an10.216:12.7": "anabhijjhālu hoti …",
  "an10.216:12.8": "abyāpannacitto hoti …",
  "an10.216:12.9": "sammādiṭṭhiko hoti aviparītadassano:",
  "an10.216:12.10": "‘atthi dinnaṃ … pe …",
  "an10.216:12.11": "ye imañca lokaṃ parañca lokaṃ sayaṃ abhiññā sacchikatvā pavedentī’ti.",
  "an10.216:12.12": "So na saṃsappati kāyena, na saṃsappati vācāya, na saṃsappati manasā.",
  "an10.216:12.13": "Tassa uju kāyakammaṃ hoti, uju vacīkammaṃ, uju manokammaṃ, uju gati, ujupapatti.",
  "an10.216:13.1": "Ujugatikassa kho pana ahaṃ, bhikkhave, ujupapattikassa dvinnaṃ gatīnaṃ aññataraṃ gatiṃ vadāmi—",
  "an10.216:13.2": "ye vā ekantasukhā saggā yāni vā pana tāni uccākulāni khattiyamahāsālakulāni vā brāhmaṇamahāsālakulāni vā gahapatimahāsālakulāni vā aḍḍhāni mahaddhanāni mahābhogāni pahūtajātarūparajatāni pahūtavittūpakaraṇāni pahūtadhanadhaññāni.",
  "an10.216:13.3": "Iti kho, bhikkhave, bhūtā bhūtassa upapatti hoti.",
  "an10.216:13.4": "Yaṃ karoti tena upapajjati.",
  "an10.216:13.5": "Upapannamenaṃ phassā phusanti.",
  "an10.216:13.6": "Evamahaṃ, bhikkhave, ‘kammadāyādā sattā’ti vadāmi.",
  "an10.216:14.1": "Kammassakā, bhikkhave, sattā kammadāyādā kammayonī kammabandhū kammapaṭisaraṇā, yaṃ kammaṃ karonti—",
  "an10.216:14.2": "kalyāṇaṃ vā pāpakaṃ vā—",
  "an10.216:14.3": "tassa dāyādā bhavanti.",
  "an10.216:14.4": "Ayaṃ kho so, bhikkhave, saṃsappanīyapariyāyo dhammapariyāyo”ti.",
  "an10.216:15.1": "Chaṭṭhaṃ."
}