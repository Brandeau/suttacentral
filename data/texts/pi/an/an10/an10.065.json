{
  "_markup_path": "markup/an/an10/an10.065.html",
  "_alt_strings": [
    "en/sujato/an/an10/an10.065.json"
  ],
  "an10.65:1.1": "Aṅguttara Nikāya 10",
  "an10.65:2.1": "7. Yamakavagga",
  "an10.65:3.1": "65. Paṭhamasukhasutta",
  "an10.65:4.1": "Ekaṃ samayaṃ āyasmā sāriputto magadhesu viharati nālakagāmake.",
  "an10.65:4.2": "Atha kho sāmaṇḍakāni paribbājako yenāyasmā sāriputto tenupasaṅkami;",
  "an10.65:4.3": "upasaṅkamitvā āyasmatā sāriputtena saddhiṃ sammodi.",
  "an10.65:4.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an10.65:4.5": "Ekamantaṃ nisinno kho sāmaṇḍakāni paribbājako āyasmantaṃ sāriputtaṃ etadavoca:",
  "an10.65:5.1": "“Kiṃ nu kho, āvuso sāriputta, sukhaṃ, kiṃ dukkhan”ti?",
  "an10.65:5.2": "“Abhinibbatti kho, āvuso, dukkhā, anabhinibbatti sukhā.",
  "an10.65:5.3": "Abhinibbattiyā, āvuso, sati idaṃ dukkhaṃ pāṭikaṅkhaṃ—",
  "an10.65:5.4": "sītaṃ uṇhaṃ jighacchā pipāsā uccāro passāvo aggisamphasso daṇḍasamphasso satthasamphasso ñātīpi mittāpi saṅgamma samāgamma rosenti.",
  "an10.65:5.5": "Abhinibbattiyā, āvuso, sati idaṃ dukkhaṃ pāṭikaṅkhaṃ.",
  "an10.65:5.6": "Anabhinibbattiyā, āvuso, sati idaṃ sukhaṃ pāṭikaṅkhaṃ—",
  "an10.65:5.7": "na sītaṃ na uṇhaṃ na jighacchā na pipāsā na uccāro na passāvo na aggisamphasso na daṇḍasamphasso na satthasamphasso ñātīpi mittāpi saṅgamma samāgamma na rosenti.",
  "an10.65:5.8": "Anabhinibbattiyā, āvuso, sati idaṃ sukhaṃ pāṭikaṅkhan”ti.",
  "an10.65:6.1": "Pañcamaṃ."
}