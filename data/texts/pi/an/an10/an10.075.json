{
  "_markup_path": "markup/an/an10/an10.075.html",
  "_alt_strings": [
    "en/sujato/an/an10/an10.075.json"
  ],
  "an10.75:1.1": "Aṅguttara Nikāya 10",
  "an10.75:2.1": "8. Ākaṅkhavagga",
  "an10.75:3.1": "75. Migasālāsutta",
  "an10.75:4.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme<span class=\\\"cross\\\" title=\\\"^an6.44#1 [44. Migasālāsutta]\\\" id=\\\"note133\\\">*</span>.",
  "an10.75:4.2": "Atha kho āyasmā ānando pubbaṇhasamayaṃ nivāsetvā pattacīvaramādāya yena migasālāya upāsikāya nivesanaṃ tenupasaṅkami;",
  "an10.75:4.3": "upasaṅkamitvā paññatte āsane nisīdi.",
  "an10.75:4.4": "Atha kho migasālā upāsikā yenāyasmā ānando tenupasaṅkami;",
  "an10.75:4.5": "upasaṅkamitvā āyasmantaṃ ānandaṃ abhivādetvā ekamantaṃ nisīdi.",
  "an10.75:4.6": "Ekamantaṃ nisinnā kho migasālā upāsikā āyasmantaṃ ānandaṃ etadavoca:",
  "an10.75:5.1": "“Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra hi nāma brahmacārī ca abrahmacārī ca ubho samasamagatikā bhavissanti abhisamparāyaṃ.",
  "an10.75:5.2": "Pitā me, bhante, purāṇo brahmacārī hoti <span class=\\\"var\\\" title=\\\"anācārī (mr)\\\" id=\\\"note134\\\">ārācārī</span> virato methunā gāmadhammā.",
  "an10.75:5.3": "So kālaṅkato bhagavatā byākato:",
  "an10.75:5.4": "‘sakadāgāmī satto tusitaṃ kāyaṃ upapanno’ti.",
  "an10.75:5.5": "<span class=\\\"var\\\" title=\\\"pettāpi yo me (bj, pts1) | pitu piyo me (s1-3) | petteyyopi (^an6.44#1 [44. Migasālāsutta])\\\" id=\\\"note135\\\">Pitāmaho me</span>, bhante, isidatto abrahmacārī ahosi sadārasantuṭṭho.",
  "an10.75:5.6": "Sopi kālaṅkato bhagavatā byākato:",
  "an10.75:5.7": "‘sakadāgāmī satto tusitaṃ kāyaṃ upapanno’ti.",
  "an10.75:6.1": "Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra hi nāma brahmacārī ca abrahmacārī ca ubho samasamagatikā bhavissanti abhisamparāyan”ti?",
  "an10.75:6.2": "“Evaṃ kho panetaṃ, bhagini, bhagavatā byākatan”ti.",
  "an10.75:7.1": "Atha kho āyasmā ānando migasālāya upāsikāya nivesane piṇḍapātaṃ gahetvā uṭṭhāyāsanā pakkāmi.",
  "an10.75:7.2": "Atha kho āyasmā ānando pacchābhattaṃ piṇḍapātapaṭikkanto yena bhagavā tenupasaṅkami;",
  "an10.75:7.3": "upasaṅkamitvā bhagavantaṃ abhivādetvā ekamantaṃ nisīdi.",
  "an10.75:7.4": "Ekamantaṃ nisinno kho āyasmā ānando bhagavantaṃ etadavoca:",
  "an10.75:8.1": "“Idhāhaṃ, bhante, pubbaṇhasamayaṃ nivāsetvā pattacīvaramādāya yena migasālāya upāsikāya nivesanaṃ tenupasaṅkami;",
  "an10.75:8.2": "upasaṅkamitvā paññatte āsane nisīdiṃ.",
  "an10.75:8.3": "Atha kho, bhante, migasālā upāsikā yenāhaṃ tenupasaṅkami;",
  "an10.75:8.4": "upasaṅkamitvā maṃ abhivādetvā ekamantaṃ nisīdi.",
  "an10.75:8.5": "Ekamantaṃ nisinnā kho, bhante, migasālā upāsikā maṃ etadavoca:",
  "an10.75:9.1": "‘Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra hi nāma brahmacārī ca abrahmacārī ca ubho samasamagatikā bhavissanti abhisamparāyaṃ.",
  "an10.75:9.2": "Pitā me, bhante, purāṇo brahmacārī ahosi ārācārī virato methunā gāmadhammā.",
  "an10.75:9.3": "So kālaṅkato bhagavatā byākato sakadāgāmī satto tusitaṃ kāyaṃ upapannoti.",
  "an10.75:9.4": "Pitāmaho me, bhante, isidatto abrahmacārī ahosi sadārasantuṭṭho.",
  "an10.75:9.5": "Sopi kālaṅkato bhagavatā byākato—",
  "an10.75:9.6": "sakadāgāmī satto tusitaṃ kāyaṃ upapannoti.",
  "an10.75:10.1": "Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra hi nāma brahmacārī ca abrahmacārī ca ubho samasamagatikā bhavissanti abhisamparāyan’ti?",
  "an10.75:10.2": "Evaṃ vutte, ahaṃ, bhante, migasālaṃ upāsikaṃ etadavocaṃ:",
  "an10.75:10.3": "‘evaṃ kho panetaṃ, bhagini, bhagavatā byākatan’”ti.",
  "an10.75:11.1": "“Kā cānanda, migasālā upāsikā bālā abyattā <span class=\\\"var\\\" title=\\\"ambakā ambakapaññā (bj) | andhakā andhakapaññā (s1-3) | ambhakā ambhakapaññā (pts1)\\\" id=\\\"note136\\\">ammakā ammakapaññā</span>, ke ca purisapuggalaparopariye ñāṇe?",
  "an10.75:12.1": "Dasayime, ānanda, puggalā santo saṃvijjamānā lokasmiṃ.",
  "an10.75:12.2": "Katame dasa?",
  "an10.75:12.3": "Idhānanda, ekacco puggalo dussīlo hoti.",
  "an10.75:12.4": "Tañca cetovimuttiṃ paññāvimuttiṃ yathābhūtaṃ nappajānāti, yatthassa taṃ dussilyaṃ aparisesaṃ nirujjhati.",
  "an10.75:12.5": "Tassa savanenapi akataṃ hoti, bāhusaccenapi akataṃ hoti, diṭṭhiyāpi appaṭividdhaṃ hoti, sāmāyikampi vimuttiṃ na labhati.",
  "an10.75:12.6": "So kāyassa bhedā paraṃ maraṇā hānāya pareti, no visesāya;",
  "an10.75:12.7": "hānagāmīyeva hoti, no visesagāmī. <span class=\\\"brnum\\\">(1)</span>",
  "an10.75:13.1": "Idha panānanda, ekacco puggalo dussīlo hoti.",
  "an10.75:13.2": "Tañca cetovimuttiṃ paññāvimuttiṃ yathābhūtaṃ pajānāti yatthassa taṃ dussilyaṃ aparisesaṃ nirujjhati.",
  "an10.75:13.3": "Tassa savanenapi kataṃ hoti, bāhusaccenapi kataṃ hoti, diṭṭhiyāpi <span class=\\\"var\\\" title=\\\"suppaṭividdhaṃ (s1-3, pts1)\\\" id=\\\"note137\\\">paṭividdhaṃ</span> hoti, sāmāyikampi vimuttiṃ labhati.",
  "an10.75:13.4": "So kāyassa bhedā paraṃ maraṇā visesāya pareti, no hānāya;",
  "an10.75:13.5": "visesagāmīyeva hoti, no hānagāmī. <span class=\\\"brnum\\\">(2)</span>",
  "an10.75:14.1": "Tatrānanda, pamāṇikā pamiṇanti:",
  "an10.75:14.2": "‘imassapi teva dhammā, aparassapi teva dhammā.",
  "an10.75:14.3": "Kasmā nesaṃ eko hīno eko paṇīto’ti?",
  "an10.75:14.4": "Tañhi tesaṃ, ānanda, hoti dīgharattaṃ ahitāya dukkhāya.",
  "an10.75:15.1": "Tatrānanda, yvāyaṃ puggalo dussīlo hoti.",
  "an10.75:15.2": "Tañca cetovimuttiṃ paññāvimuttiṃ yathābhūtaṃ pajānāti yatthassa taṃ dussilyaṃ aparisesaṃ nirujjhati.",
  "an10.75:15.3": "Tassa savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi vimuttiṃ labhati.",
  "an10.75:15.4": "Ayaṃ, ānanda, puggalo amunā purimena puggalena abhikkantataro ca paṇītataro ca.",
  "an10.75:15.5": "Taṃ kissa hetu?",
  "an10.75:15.6": "Imaṃ hānanda, puggalaṃ dhammasoto nibbahati.",
  "an10.75:15.7": "Tadantaraṃ ko jāneyya, aññatra tathāgatena.",
  "an10.75:15.8": "Tasmātihānanda, mā puggalesu pamāṇikā ahuvattha, mā puggalesu pamāṇaṃ gaṇhittha.",
  "an10.75:15.9": "Khaññati hānanda, puggalesu pamāṇaṃ gaṇhanto.",
  "an10.75:15.10": "<span class=\\\"var\\\" title=\\\"ahamvānanda (bj) | ahañcānanda (s1-3, mr)\\\" id=\\\"note138\\\">Ahaṃ vā, ānanda</span>, puggalesu pamāṇaṃ gaṇheyyaṃ yo vā panassa mādiso.",
  "an10.75:16.1": "Idha panānanda, ekacco puggalo sīlavā hoti.",
  "an10.75:16.2": "Tañca cetovimuttiṃ paññāvimuttiṃ yathābhūtaṃ nappajānāti yatthassa taṃ sīlaṃ aparisesaṃ nirujjhati.",
  "an10.75:16.3": "Tassa savanenapi akataṃ hoti, bāhusaccenapi akataṃ hoti, diṭṭhiyāpi appaṭividdhaṃ hoti, sāmāyikampi vimuttiṃ na labhati.",
  "an10.75:16.4": "So kāyassa bhedā paraṃ maraṇā hānāya pareti, no visesāya;",
  "an10.75:16.5": "hānagāmīyeva hoti, no visesagāmī. <span class=\\\"brnum\\\">(3)</span>",
  "an10.75:17.1": "Idha panānanda, ekacco puggalo sīlavā hoti.",
  "an10.75:17.2": "Tañca cetovimuttiṃ paññāvimuttiṃ yathābhūtaṃ pajānāti yatthassa taṃ sīlaṃ aparisesaṃ nirujjhati.",
  "an10.75:17.3": "Tassa savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi vimuttiṃ labhati.",
  "an10.75:17.4": "So kāyassa bhedā paraṃ maraṇā visesāya pareti, no hānāya;",
  "an10.75:17.5": "visesagāmīyeva hoti, no hānagāmī. <span class=\\\"brnum\\\">(4)</span>",
  "an10.75:18.1": "Tatrānanda, pamāṇikā pamiṇanti … pe …",
  "an10.75:18.2": "ahaṃ vā, ānanda, puggalesu pamāṇaṃ gaṇheyyaṃ yo vā panassa mādiso.",
  "an10.75:19.1": "Idha panānanda, ekacco puggalo tibbarāgo hoti.",
  "an10.75:19.2": "Tañca cetovimuttiṃ paññāvimuttiṃ yathābhūtaṃ nappajānāti yatthassa so rāgo apariseso nirujjhati.",
  "an10.75:19.3": "Tassa savanenapi akataṃ hoti, bāhusaccenapi akataṃ hoti, diṭṭhiyāpi appaṭividdhaṃ hoti, sāmāyikampi vimuttiṃ na labhati.",
  "an10.75:19.4": "So kāyassa bhedā paraṃ maraṇā hānāya pareti, no visesāya;",
  "an10.75:19.5": "hānagāmīyeva hoti, no visesagāmī. <span class=\\\"brnum\\\">(5)</span>",
  "an10.75:20.1": "Idha panānanda, ekacco puggalo tibbarāgo hoti.",
  "an10.75:20.2": "Tañca cetovimuttiṃ paññāvimuttiṃ yathābhūtaṃ pajānāti yatthassa so rāgo apariseso nirujjhati.",
  "an10.75:20.3": "Tassa savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi vimuttiṃ labhati.",
  "an10.75:20.4": "So kāyassa bhedā paraṃ maraṇā visesāya pareti, no hānāya;",
  "an10.75:20.5": "visesagāmīyeva hoti, no hānagāmī. <span class=\\\"brnum\\\">(6)</span>",
  "an10.75:21.1": "Tatrānanda, pamāṇikā pamiṇanti … pe …",
  "an10.75:21.2": "ahaṃ vā, ānanda, puggalesu pamāṇaṃ gaṇheyyaṃ yo vā panassa mādiso.",
  "an10.75:22.1": "Idha panānanda, ekacco puggalo kodhano hoti.",
  "an10.75:22.2": "Tañca cetovimuttiṃ paññāvimuttiṃ yathābhūtaṃ nappajānāti yatthassa so kodho apariseso nirujjhati.",
  "an10.75:22.3": "Tassa savanenapi akataṃ hoti, bāhusaccenapi akataṃ hoti, diṭṭhiyāpi appaṭividdhaṃ hoti, sāmāyikampi vimuttiṃ na labhati.",
  "an10.75:22.4": "So kāyassa bhedā paraṃ maraṇā hānāya pareti, no visesāya;",
  "an10.75:22.5": "hānagāmīyeva hoti, no visesagāmī. <span class=\\\"brnum\\\">(7)</span>",
  "an10.75:23.1": "Idha panānanda, ekacco puggalo kodhano hoti.",
  "an10.75:23.2": "Tañca cetovimuttiṃ paññāvimuttiṃ yathābhūtaṃ pajānāti yatthassa so kodho apariseso nirujjhati.",
  "an10.75:23.3": "Tassa savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi vimuttiṃ labhati.",
  "an10.75:23.4": "So kāyassa bhedā paraṃ maraṇā visesāya pareti, no hānāya;",
  "an10.75:23.5": "visesagāmīyeva hoti, no hānagāmī. <span class=\\\"brnum\\\">(8)</span>",
  "an10.75:24.1": "Tatrānanda, pamāṇikā pamiṇanti … pe …",
  "an10.75:24.2": "ahaṃ vā, ānanda, puggalesu pamāṇaṃ gaṇheyyaṃ yo vā panassa mādiso.",
  "an10.75:25.1": "Idha panānanda, ekacco puggalo uddhato hoti.",
  "an10.75:25.2": "Tañca cetovimuttiṃ paññāvimuttiṃ yathābhūtaṃ nappajānāti yatthassa taṃ uddhaccaṃ aparisesaṃ nirujjhati.",
  "an10.75:25.3": "Tassa savanenapi akataṃ hoti, bāhusaccenapi akataṃ hoti, diṭṭhiyāpi appaṭividdhaṃ hoti, sāmāyikampi vimuttiṃ na labhati.",
  "an10.75:25.4": "So kāyassa bhedā paraṃ maraṇā hānāya pareti, no visesāya;",
  "an10.75:25.5": "hānagāmīyeva hoti, no visesagāmī. <span class=\\\"brnum\\\">(9)</span>",
  "an10.75:26.1": "Idha panānanda, ekacco puggalo uddhato hoti.",
  "an10.75:26.2": "Tañca cetovimuttiṃ paññāvimuttiṃ yathābhūtaṃ pajānāti yatthassa taṃ uddhaccaṃ aparisesaṃ nirujjhati.",
  "an10.75:26.3": "Tassa savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi vimuttiṃ labhati.",
  "an10.75:26.4": "So kāyassa bhedā paraṃ maraṇā visesāya pareti, no hānāya;",
  "an10.75:26.5": "visesagāmīyeva hoti, no hānagāmī. <span class=\\\"brnum\\\">(10)</span>",
  "an10.75:27.1": "Tatrānanda, pamāṇikā pamiṇanti:",
  "an10.75:27.2": "‘imassapi teva dhammā, aparassapi teva dhammā.",
  "an10.75:27.3": "Kasmā nesaṃ eko hīno eko paṇīto’ti?",
  "an10.75:27.4": "Tañhi tesaṃ, ānanda, hoti dīgharattaṃ ahitāya dukkhāya.",
  "an10.75:28.1": "Tatrānanda, yvāyaṃ puggalo uddhato hoti tañca cetovimuttiṃ paññāvimuttiṃ yathābhūtaṃ pajānāti yatthassa taṃ uddhaccaṃ aparisesaṃ nirujjhati, tassa savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi vimuttiṃ labhati.",
  "an10.75:28.2": "Ayaṃ, ānanda, puggalo amunā purimena puggalena abhikkantataro ca paṇītataro ca.",
  "an10.75:28.3": "Taṃ kissa hetu?",
  "an10.75:28.4": "Imaṃ hānanda, puggalaṃ dhammasoto nibbahati.",
  "an10.75:28.5": "Tadantaraṃ ko jāneyya aññatra tathāgatena.",
  "an10.75:28.6": "Tasmātihānanda, mā puggalesu pamāṇikā ahuvattha;",
  "an10.75:28.7": "mā puggalesu pamāṇaṃ gaṇhittha.",
  "an10.75:28.8": "Khaññati hānanda, puggalesu pamāṇaṃ gaṇhanto.",
  "an10.75:28.9": "Ahaṃ vā, ānanda, puggalesu pamāṇaṃ gaṇheyyaṃ yo vā panassa mādiso.",
  "an10.75:29.1": "Kā cānanda, migasālā upāsikā bālā abyattā ammakā ammakapaññā, ke ca purisapuggalaparopariye ñāṇe.",
  "an10.75:29.2": "Ime kho, ānanda, dasa puggalā santo saṃvijjamānā lokasmiṃ.",
  "an10.75:30.1": "Yathārūpena, ānanda, sīlena purāṇo samannāgato ahosi tathārūpena sīlena isidatto samannāgato abhavissa, nayidha purāṇo isidattassa gatimpi aññassa.",
  "an10.75:30.2": "Yathārūpāya cānanda, paññāya isidatto samannāgato ahosi tathārūpāya paññāya purāṇo samannāgato abhavissa, nayidha isidatto purāṇassa gatimpi aññassa.",
  "an10.75:30.3": "Iti kho, ānanda, ime puggalā ubho ekaṅgahīnā”ti.",
  "an10.75:31.1": "Pañcamaṃ."
}