{
  "_markup_path": "markup/an/an10/an10.093.html",
  "_alt_strings": [
    "en/sujato/an/an10/an10.093.json"
  ],
  "an10.93:1.1": "Aṅguttara Nikāya 10",
  "an10.93:2.1": "10. Upālivagga",
  "an10.93:3.1": "93. Kiṃdiṭṭhikasutta",
  "an10.93:4.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "an10.93:4.2": "Atha kho anāthapiṇḍiko gahapati divā divassa sāvatthiyā nikkhami bhagavantaṃ dassanāya.",
  "an10.93:4.3": "Atha kho anāthapiṇḍikassa gahapatissa etadahosi:",
  "an10.93:4.4": "“akālo kho tāva bhagavantaṃ dassanāya.",
  "an10.93:4.5": "Paṭisallīno bhagavā.",
  "an10.93:4.6": "Manobhāvanīyānampi bhikkhūnaṃ akālo dassanāya.",
  "an10.93:4.7": "Paṭisallīnā manobhāvanīyā bhikkhū.",
  "an10.93:4.8": "Yannūnāhaṃ yena aññatitthiyānaṃ paribbājakānaṃ ārāmo tenupasaṅkameyyan”ti.",
  "an10.93:5.1": "Atha kho anāthapiṇḍiko gahapati yena aññatitthiyānaṃ paribbājakānaṃ ārāmo tenupasaṅkami.",
  "an10.93:5.2": "Tena kho pana samayena aññatitthiyā paribbājakā saṅgamma samāgamma unnādino uccāsaddamahāsaddā anekavihitaṃ tiracchānakathaṃ kathentā nisinnā honti.",
  "an10.93:5.3": "Addasaṃsu kho te aññatitthiyā paribbājakā anāthapiṇḍikaṃ gahapatiṃ dūratova āgacchantaṃ.",
  "an10.93:5.4": "Disvāna aññamaññaṃ saṇṭhāpesuṃ:",
  "an10.93:5.5": "“appasaddā bhonto hontu, mā bhonto saddamakattha.",
  "an10.93:5.6": "Ayaṃ anāthapiṇḍiko gahapati ārāmaṃ āgacchati samaṇassa gotamassa sāvako.",
  "an10.93:5.7": "Yāvatā kho pana samaṇassa gotamassa sāvakā gihī odātavasanā sāvatthiyaṃ paṭivasanti, ayaṃ tesaṃ aññataro anāthapiṇḍiko gahapati.",
  "an10.93:5.8": "Appasaddakāmā kho pana te āyasmanto appasaddavinītā appasaddassa vaṇṇavādino.",
  "an10.93:5.9": "Appeva nāma appasaddaṃ parisaṃ viditvā upasaṅkamitabbaṃ maññeyyā”ti.",
  "an10.93:6.1": "Atha kho te aññatitthiyā paribbājakā tuṇhī ahesuṃ.",
  "an10.93:6.2": "Atha kho anāthapiṇḍiko gahapati yena te aññatitthiyā paribbājakā tenupasaṅkami;",
  "an10.93:6.3": "upasaṅkamitvā tehi aññatitthiyehi paribbājakehi saddhiṃ sammodi.",
  "an10.93:6.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an10.93:6.5": "Ekamantaṃ nisinnaṃ kho anāthapiṇḍikaṃ gahapatiṃ te aññatitthiyā paribbājakā etadavocuṃ:",
  "an10.93:6.6": "“vadehi, gahapati, kiṃdiṭṭhiko samaṇo gotamo”ti?",
  "an10.93:6.7": "“Na kho ahaṃ, bhante, bhagavato sabbaṃ diṭṭhiṃ jānāmī”ti.",
  "an10.93:7.1": "“Iti kira tvaṃ, gahapati, na samaṇassa gotamassa sabbaṃ diṭṭhiṃ jānāsi;",
  "an10.93:7.2": "vadehi, gahapati, kiṃdiṭṭhikā bhikkhū”ti?",
  "an10.93:7.3": "“Bhikkhūnampi kho ahaṃ, bhante, na sabbaṃ diṭṭhiṃ jānāmī”ti.",
  "an10.93:8.1": "“Iti kira tvaṃ, gahapati, na samaṇassa gotamassa sabbaṃ diṭṭhiṃ jānāsi napi bhikkhūnaṃ sabbaṃ diṭṭhiṃ jānāsi;",
  "an10.93:8.2": "vadehi, gahapati, kiṃdiṭṭhikosi tuvan”ti?",
  "an10.93:8.3": "“Etaṃ kho, bhante, amhehi na dukkaraṃ byākātuṃ yaṃdiṭṭhikā mayaṃ.",
  "an10.93:8.4": "Iṅgha tāva āyasmanto yathāsakāni diṭṭhigatāni byākarontu, pacchāpetaṃ amhehi na dukkaraṃ bhavissati byākātuṃ yaṃdiṭṭhikā mayan”ti.",
  "an10.93:9.1": "Evaṃ vutte, aññataro paribbājako anāthapiṇḍikaṃ gahapatiṃ etadavoca:",
  "an10.93:9.2": "“sassato loko, idameva saccaṃ moghamaññanti—",
  "an10.93:9.3": "evaṃdiṭṭhiko ahaṃ, gahapatī”ti.",
  "an10.93:10.1": "Aññataropi kho paribbājako anāthapiṇḍikaṃ gahapatiṃ etadavoca:",
  "an10.93:10.2": "“asassato loko, idameva saccaṃ moghamaññanti—",
  "an10.93:10.3": "evaṃdiṭṭhiko ahaṃ, gahapatī”ti.",
  "an10.93:11.1": "Aññataropi kho paribbājako anāthapiṇḍikaṃ gahapatiṃ etadavoca:",
  "an10.93:11.2": "“antavā loko … pe …",
  "an10.93:11.3": "anantavā loko …",
  "an10.93:11.4": "taṃ jīvaṃ taṃ sarīraṃ …",
  "an10.93:11.5": "aññaṃ jīvaṃ aññaṃ sarīraṃ …",
  "an10.93:11.6": "hoti tathāgato paraṃ maraṇā …",
  "an10.93:11.7": "na hoti tathāgato paraṃ maraṇā …",
  "an10.93:11.8": "hoti ca na ca hoti tathāgato paraṃ maraṇā …",
  "an10.93:11.9": "neva hoti na na hoti tathāgato paraṃ maraṇā, idameva saccaṃ moghamaññanti—",
  "an10.93:11.10": "evaṃdiṭṭhiko ahaṃ, gahapatī”ti.",
  "an10.93:12.1": "Evaṃ vutte, anāthapiṇḍiko gahapati te paribbājake etadavoca:",
  "an10.93:12.2": "“yvāyaṃ, bhante, āyasmā evamāha:",
  "an10.93:12.3": "‘sassato loko, idameva saccaṃ moghamaññanti—",
  "an10.93:12.4": "evaṃdiṭṭhiko ahaṃ, gahapatī’ti, imassa ayamāyasmato diṭṭhi attano vā ayonisomanasikārahetu uppannā paratoghosapaccayā vā.",
  "an10.93:12.5": "Sā kho panesā diṭṭhi bhūtā saṅkhatā cetayitā paṭiccasamuppannā.",
  "an10.93:12.6": "Yaṃ kho pana kiñci bhūtaṃ saṅkhataṃ cetayitaṃ paṭiccasamuppannaṃ tadaniccaṃ.",
  "an10.93:12.7": "Yadaniccaṃ taṃ dukkhaṃ.",
  "an10.93:12.8": "Yaṃ dukkhaṃ tadeveso āyasmā allīno, tadeveso āyasmā ajjhupagato.",
  "an10.93:13.1": "Yopāyaṃ, bhante, āyasmā evamāha:",
  "an10.93:13.2": "‘asassato loko, idameva saccaṃ moghamaññanti—",
  "an10.93:13.3": "evaṃdiṭṭhiko ahaṃ, gahapatī’ti, imassāpi ayamāyasmato diṭṭhi attano vā ayonisomanasikārahetu uppannā paratoghosapaccayā vā.",
  "an10.93:13.4": "Sā kho panesā diṭṭhi bhūtā saṅkhatā cetayitā paṭiccasamuppannā.",
  "an10.93:13.5": "Yaṃ kho pana kiñci bhūtaṃ saṅkhataṃ cetayitaṃ paṭiccasamuppannaṃ tadaniccaṃ.",
  "an10.93:13.6": "Yadaniccaṃ taṃ dukkhaṃ.",
  "an10.93:13.7": "Yaṃ dukkhaṃ tadeveso āyasmā allīno, tadeveso āyasmā ajjhupagato.",
  "an10.93:14.1": "Yopāyaṃ, bhante, āyasmā evamāha:",
  "an10.93:14.2": "‘antavā loko … pe …",
  "an10.93:14.3": "anantavā loko …",
  "an10.93:14.4": "taṃ jīvaṃ taṃ sarīraṃ …",
  "an10.93:14.5": "aññaṃ jīvaṃ aññaṃ sarīraṃ …",
  "an10.93:14.6": "hoti tathāgato paraṃ maraṇā …",
  "an10.93:14.7": "na hoti tathāgato paraṃ maraṇā …",
  "an10.93:14.8": "hoti ca na ca hoti tathāgato paraṃ maraṇā …",
  "an10.93:14.9": "neva hoti na na hoti tathāgato paraṃ maraṇā, idameva saccaṃ moghamaññanti—",
  "an10.93:14.10": "evaṃdiṭṭhiko ahaṃ, gahapatī’ti, imassāpi ayamāyasmato diṭṭhi attano vā ayonisomanasikārahetu uppannā paratoghosapaccayā vā.",
  "an10.93:14.11": "Sā kho panesā diṭṭhi bhūtā saṅkhatā cetayitā paṭiccasamuppannā.",
  "an10.93:14.12": "Yaṃ kho pana kiñci bhūtaṃ saṅkhataṃ cetayitaṃ paṭiccasamuppannaṃ tadaniccaṃ.",
  "an10.93:14.13": "Yadaniccaṃ taṃ dukkhaṃ.",
  "an10.93:14.14": "Yaṃ dukkhaṃ tadeveso āyasmā allīno, tadeveso āyasmā ajjhupagato”ti.",
  "an10.93:15.1": "Evaṃ vutte te paribbājakā anāthapiṇḍikaṃ gahapatiṃ etadavocuṃ:",
  "an10.93:15.2": "“byākatāni kho, gahapati, amhehi sabbeheva yathāsakāni diṭṭhigatāni.",
  "an10.93:15.3": "Vadehi, gahapati, kiṃdiṭṭhikosi tuvan”ti?",
  "an10.93:15.4": "“Yaṃ kho, bhante, kiñci bhūtaṃ saṅkhataṃ cetayitaṃ paṭiccasamuppannaṃ tadaniccaṃ.",
  "an10.93:15.5": "Yadaniccaṃ taṃ dukkhaṃ.",
  "an10.93:15.6": "‘Yaṃ dukkhaṃ taṃ netaṃ mama, nesohamasmi, na meso attā’ti—",
  "an10.93:15.7": "evaṃdiṭṭhiko ahaṃ, bhante”ti.",
  "an10.93:16.1": "“Yaṃ kho, gahapati, kiñci bhūtaṃ saṅkhataṃ cetayitaṃ paṭiccasamuppannaṃ tadaniccaṃ.",
  "an10.93:16.2": "Yadaniccaṃ taṃ dukkhaṃ.",
  "an10.93:16.3": "Yaṃ dukkhaṃ tadeva tvaṃ, gahapati, allīno, tadeva tvaṃ, gahapati, ajjhupagato”ti.",
  "an10.93:17.1": "“Yaṃ kho, bhante, kiñci bhūtaṃ saṅkhataṃ cetayitaṃ paṭiccasamuppannaṃ tadaniccaṃ.",
  "an10.93:17.2": "Yadaniccaṃ taṃ dukkhaṃ.",
  "an10.93:17.3": "‘Yaṃ dukkhaṃ taṃ netaṃ mama, nesohamasmi, nameso attā’ti—",
  "an10.93:17.4": "evametaṃ yathābhūtaṃ sammappaññāya sudiṭṭhaṃ.",
  "an10.93:17.5": "Tassa ca uttari nissaraṇaṃ yathābhūtaṃ pajānāmī”ti.",
  "an10.93:18.1": "Evaṃ vutte te paribbājakā tuṇhībhūtā maṅkubhūtā pattakkhandhā adhomukhā pajjhāyantā appaṭibhānā nisīdiṃsu.",
  "an10.93:18.2": "Atha kho anāthapiṇḍiko gahapati te paribbājake tuṇhībhūte maṅkubhūte pattakkhandhe adhomukhe pajjhāyante appaṭibhāne viditvā uṭṭhāyāsanā yena bhagavā tenupasaṅkami;",
  "an10.93:18.3": "upasaṅkamitvā bhagavantaṃ abhivādetvā ekamantaṃ nisīdi.",
  "an10.93:18.4": "Ekamantaṃ nisinno kho anāthapiṇḍiko gahapati yāvatako ahosi tehi aññatitthiyehi paribbājakehi saddhiṃ kathāsallāpo taṃ sabbaṃ bhagavato ārocesi.",
  "an10.93:18.5": "“Sādhu sādhu, gahapati.",
  "an10.93:18.6": "Evaṃ kho te, gahapati, moghapurisā kālena kālaṃ sahadhammena suniggahitaṃ niggahetabbā”ti.",
  "an10.93:19.1": "Atha kho bhagavā anāthapiṇḍikaṃ gahapatiṃ dhammiyā kathāya sandassesi samādapesi samuttejesi sampahaṃsesi.",
  "an10.93:19.2": "Atha kho anāthapiṇḍiko gahapati bhagavatā dhammiyā kathāya sandassito samādapito samuttejito sampahaṃsito uṭṭhāyāsanā bhagavantaṃ abhivādetvā padakkhiṇaṃ katvā pakkāmi.",
  "an10.93:20.1": "Atha kho bhagavā acirapakkante anāthapiṇḍike gahapatimhi bhikkhū āmantesi:",
  "an10.93:20.2": "“yopi so, bhikkhave, <span class=\\\"var\\\" title=\\\"bhikkhu dīgharattaṃ avedhidhammo (s1-3)\\\" id=\\\"note178\\\">bhikkhu vassasatupasampanno</span> imasmiṃ dhammavinaye, sopi evamevaṃ aññatitthiye paribbājake sahadhammena suniggahitaṃ niggaṇheyya yathā taṃ anāthapiṇḍikena gahapatinā niggahitā”ti.",
  "an10.93:21.1": "Tatiyaṃ."
}