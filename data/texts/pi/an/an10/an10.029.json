{
  "_markup_path": "markup/an/an10/an10.029.html",
  "_alt_strings": [
    "en/sujato/an/an10/an10.029.json"
  ],
  "an10.29:1.1": "Aṅguttara Nikāya 10",
  "an10.29:2.1": "3. Mahāvagga",
  "an10.29:3.1": "29. Paṭhamakosalasutta",
  "an10.29:4.1": "“Yāvatā, bhikkhave, kāsikosalā, yāvatā rañño pasenadissa kosalassa <span class=\\\"var\\\" title=\\\"vijite (bj, mr)\\\" id=\\\"note61\\\">vijitaṃ</span>, rājā tattha pasenadi kosalo aggamakkhāyati.",
  "an10.29:4.2": "Raññopi kho, bhikkhave, pasenadissa kosalassa attheva aññathattaṃ atthi vipariṇāmo.",
  "an10.29:4.3": "Evaṃ passaṃ, bhikkhave, sutavā ariyasāvako tasmimpi nibbindati.",
  "an10.29:4.4": "Tasmiṃ nibbindanto agge virajjati, pageva hīnasmiṃ. <span class=\\\"brnum\\\">(1)</span>",
  "an10.29:5.1": "Yāvatā, bhikkhave, candimasūriyā pariharanti disā bhanti virocamānā, tāva sahassadhā loko.",
  "an10.29:5.2": "Tasmiṃ sahassadhā loke sahassaṃ candānaṃ sahassaṃ <span class=\\\"var\\\" title=\\\"suriyānaṃ (bj, s1-3, km, pts1)\\\" id=\\\"note62\\\">sūriyānaṃ</span> sahassaṃ sinerupabbatarājānaṃ sahassaṃ jambudīpānaṃ sahassaṃ aparagoyānānaṃ sahassaṃ uttarakurūnaṃ sahassaṃ pubbavidehānaṃ cattāri mahāsamuddasahassāni cattāri mahārājasahassāni sahassaṃ cātumahārājikānaṃ sahassaṃ tāvatiṃsānaṃ sahassaṃ yāmānaṃ sahassaṃ tusitānaṃ sahassaṃ nimmānaratīnaṃ sahassaṃ paranimmitavasavattīnaṃ sahassaṃ brahmalokānaṃ.",
  "an10.29:5.3": "Yāvatā, bhikkhave, sahassī lokadhātu, mahābrahmā tattha aggamakkhāyati.",
  "an10.29:5.4": "Mahābrahmunopi kho, bhikkhave, attheva aññathattaṃ atthi vipariṇāmo.",
  "an10.29:5.5": "Evaṃ passaṃ, bhikkhave, sutavā ariyasāvako tasmimpi nibbindati.",
  "an10.29:5.6": "Tasmiṃ nibbindanto agge virajjati, pageva hīnasmiṃ. <span class=\\\"brnum\\\">(2)</span>",
  "an10.29:6.1": "Hoti so, bhikkhave, samayo yaṃ ayaṃ loko saṃvaṭṭati.",
  "an10.29:6.2": "Saṃvaṭṭamāne, bhikkhave, loke yebhuyyena sattā <span class=\\\"var\\\" title=\\\"ābhassaravattanikā (si, s1-3, pts1)\\\" id=\\\"note63\\\">ābhassarasaṃvattanikā</span> bhavanti.",
  "an10.29:6.3": "Te tattha honti manomayā pītibhakkhā sayaṃpabhā antalikkhecarā subhaṭṭhāyino ciraṃ dīghamaddhānaṃ tiṭṭhanti.",
  "an10.29:6.4": "Saṃvaṭṭamāne, bhikkhave, loke ābhassarā devā aggamakkhāyanti.",
  "an10.29:6.5": "Ābhassarānampi kho, bhikkhave, devānaṃ attheva aññathattaṃ atthi vipariṇāmo.",
  "an10.29:6.6": "Evaṃ passaṃ, bhikkhave, sutavā ariyasāvako tasmimpi nibbindati.",
  "an10.29:6.7": "Tasmiṃ nibbindanto agge virajjati, pageva hīnasmiṃ. <span class=\\\"brnum\\\">(3)</span>",
  "an10.29:7.1": "<span class=\\\"cross\\\" title=\\\"^dn33#339 [Saṅgītisutta/10. Dasaka] | ^dn34#196 [Dasuttarasutta/10. Dasa dhammā] | ^an10.25#1 [25. Kasiṇasutta]\\\" id=\\\"note64\\\">*</span> <a class=\\\"sc\\\" id=\\\"4\\\"></a>Dasayimāni, bhikkhave, kasiṇāyatanāni.",
  "an10.29:7.2": "Katamāni dasa?",
  "an10.29:7.3": "Pathavīkasiṇameko sañjānāti uddhaṃ adho tiriyaṃ advayaṃ appamāṇaṃ;",
  "an10.29:7.4": "āpokasiṇameko sañjānāti … pe …",
  "an10.29:7.5": "tejokasiṇameko sañjānāti …",
  "an10.29:7.6": "vāyokasiṇameko sañjānāti …",
  "an10.29:7.7": "nīlakasiṇameko sañjānāti …",
  "an10.29:7.8": "pītakasiṇameko sañjānāti …",
  "an10.29:7.9": "lohitakasiṇameko sañjānāti …",
  "an10.29:7.10": "odātakasiṇameko sañjānāti …",
  "an10.29:7.11": "ākāsakasiṇameko sañjānāti …",
  "an10.29:7.12": "viññāṇakasiṇameko sañjānāti uddhaṃ adho tiriyaṃ advayaṃ appamāṇaṃ.",
  "an10.29:7.13": "Imāni kho, bhikkhave, dasa kasiṇāyatanāni.",
  "an10.29:8.1": "Etadaggaṃ, bhikkhave, imesaṃ dasannaṃ kasiṇāyatanānaṃ yadidaṃ viññāṇakasiṇaṃ eko sañjānāti uddhaṃ adho tiriyaṃ advayaṃ appamāṇaṃ.",
  "an10.29:8.2": "Evaṃsaññinopi kho, bhikkhave, santi sattā.",
  "an10.29:8.3": "Evaṃsaññīnampi kho, bhikkhave, sattānaṃ attheva aññathattaṃ atthi vipariṇāmo.",
  "an10.29:8.4": "Evaṃ passaṃ, bhikkhave, sutavā ariyasāvako tasmimpi nibbindati.",
  "an10.29:8.5": "Tasmiṃ nibbindanto agge virajjati, pageva hīnasmiṃ. <span class=\\\"brnum\\\">(4)</span>",
  "an10.29:9.1": "<span class=\\\"cross\\\" title=\\\"^dn33#287 [Saṅgītisutta/8. Aṭṭhaka] | ^dn34#122 [Dasuttarasutta/8. Aṭṭha dhammā] | ^an8.65#1 [65. Abhibhāyatanasutta]\\\" id=\\\"note65\\\">*</span> <a class=\\\"sc\\\" id=\\\"6\\\"></a>Aṭṭhimāni, bhikkhave, abhibhāyatanāni.",
  "an10.29:9.2": "Katamāni aṭṭha?",
  "an10.29:9.3": "Ajjhattaṃ rūpasaññī eko bahiddhā rūpāni passati parittāni suvaṇṇadubbaṇṇāni;",
  "an10.29:9.4": "‘tāni abhibhuyya jānāmi passāmī’ti, evaṃsaññī hoti.",
  "an10.29:9.5": "Idaṃ paṭhamaṃ abhibhāyatanaṃ.",
  "an10.29:10.1": "Ajjhattaṃ rūpasaññī eko bahiddhā rūpāni passati appamāṇāni suvaṇṇadubbaṇṇāni;",
  "an10.29:10.2": "‘tāni abhibhuyya jānāmi passāmī’ti, evaṃsaññī hoti.",
  "an10.29:10.3": "Idaṃ dutiyaṃ abhibhāyatanaṃ.",
  "an10.29:11.1": "Ajjhattaṃ arūpasaññī eko bahiddhā rūpāni passati parittāni suvaṇṇadubbaṇṇāni;",
  "an10.29:11.2": "‘tāni abhibhuyya jānāmi passāmī’ti, evaṃsaññī hoti.",
  "an10.29:11.3": "Idaṃ tatiyaṃ abhibhāyatanaṃ.",
  "an10.29:12.1": "Ajjhattaṃ arūpasaññī eko bahiddhā rūpāni passati appamāṇāni suvaṇṇadubbaṇṇāni;",
  "an10.29:12.2": "‘tāni abhibhuyya jānāmi passāmī’ti, evaṃsaññī hoti.",
  "an10.29:12.3": "Idaṃ catutthaṃ abhibhāyatanaṃ.",
  "an10.29:13.1": "Ajjhattaṃ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni.",
  "an10.29:13.2": "Seyyathāpi nāma umāpupphaṃ nīlaṃ nīlavaṇṇaṃ nīlanidassanaṃ nīlanibhāsaṃ, seyyathā vā pana taṃ vatthaṃ bārāṇaseyyakaṃ ubhatobhāgavimaṭṭhaṃ nīlaṃ nīlavaṇṇaṃ nīlanidassanaṃ nīlanibhāsaṃ;",
  "an10.29:13.3": "evamevaṃ ajjhattaṃ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni;",
  "an10.29:13.4": "‘tāni abhibhuyya jānāmi passāmī’ti, evaṃsaññī hoti.",
  "an10.29:13.5": "Idaṃ pañcamaṃ abhibhāyatanaṃ.",
  "an10.29:14.1": "Ajjhattaṃ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni.",
  "an10.29:14.2": "Seyyathāpi nāma kaṇikārapupphaṃ pītaṃ pītavaṇṇaṃ pītanidassanaṃ pītanibhāsaṃ, seyyathā vā pana taṃ vatthaṃ bārāṇaseyyakaṃ ubhatobhāgavimaṭṭhaṃ pītaṃ pītavaṇṇaṃ pītanidassanaṃ pītanibhāsaṃ;",
  "an10.29:14.3": "evamevaṃ ajjhattaṃ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni;",
  "an10.29:14.4": "‘tāni abhibhuyya jānāmi passāmī’ti, evaṃsaññī hoti.",
  "an10.29:14.5": "Idaṃ chaṭṭhaṃ abhibhāyatanaṃ.",
  "an10.29:15.1": "Ajjhattaṃ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni.",
  "an10.29:15.2": "Seyyathāpi nāma bandhujīvakapupphaṃ lohitakaṃ lohitakavaṇṇaṃ lohitakanidassanaṃ lohitakanibhāsaṃ, seyyathā vā pana taṃ vatthaṃ bārāṇaseyyakaṃ ubhatobhāgavimaṭṭhaṃ lohitakaṃ lohitakavaṇṇaṃ lohitakanidassanaṃ lohitakanibhāsaṃ;",
  "an10.29:15.3": "evamevaṃ ajjhattaṃ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni;",
  "an10.29:15.4": "‘tāni abhibhuyya jānāmi passāmī’ti, evaṃsaññī hoti.",
  "an10.29:15.5": "Idaṃ sattamaṃ abhibhāyatanaṃ.",
  "an10.29:16.1": "Ajjhattaṃ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni.",
  "an10.29:16.2": "Seyyathāpi nāma osadhitārakā odātā odātavaṇṇā odātanidassanā odātanibhāsā, seyyathā vā pana taṃ vatthaṃ bārāṇaseyyakaṃ ubhatobhāgavimaṭṭhaṃ odātaṃ odātavaṇṇaṃ odātanidassanaṃ odātanibhāsaṃ;",
  "an10.29:16.3": "evamevaṃ ajjhattaṃ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni;",
  "an10.29:16.4": "‘tāni abhibhuyya jānāmi passāmī’ti, evaṃsaññī hoti.",
  "an10.29:16.5": "Idaṃ aṭṭhamaṃ abhibhāyatanaṃ.",
  "an10.29:16.6": "Imāni kho, bhikkhave, aṭṭha abhibhāyatanāni.",
  "an10.29:17.1": "Etadaggaṃ, bhikkhave, imesaṃ aṭṭhannaṃ abhibhāyatanānaṃ yadidaṃ ajjhattaṃ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni;",
  "an10.29:17.2": "‘tāni abhibhuyya jānāmi passāmī’ti, evaṃsaññī hoti.",
  "an10.29:17.3": "Evaṃsaññinopi kho, bhikkhave, santi sattā.",
  "an10.29:17.4": "Evaṃsaññīnampi kho, bhikkhave, sattānaṃ attheva aññathattaṃ atthi vipariṇāmo.",
  "an10.29:17.5": "Evaṃ passaṃ, bhikkhave, sutavā ariyasāvako tasmimpi nibbindati.",
  "an10.29:17.6": "Tasmiṃ nibbindanto agge virajjati, pageva hīnasmiṃ. <span class=\\\"brnum\\\">(5)</span>",
  "an10.29:18.1": "Catasso imā, bhikkhave, paṭipadā.",
  "an10.29:18.2": "Katamā catasso?",
  "an10.29:18.3": "Dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññā—",
  "an10.29:18.4": "imā kho, bhikkhave, catasso paṭipadā.",
  "an10.29:19.1": "Etadaggaṃ, bhikkhave, imāsaṃ catunnaṃ paṭipadānaṃ yadidaṃ sukhā paṭipadā khippābhiññā.",
  "an10.29:19.2": "Evaṃpaṭipannāpi kho, bhikkhave, santi sattā.",
  "an10.29:19.3": "Evaṃpaṭipannānampi kho, bhikkhave, sattānaṃ attheva aññathattaṃ atthi vipariṇāmo.",
  "an10.29:19.4": "Evaṃ passaṃ, bhikkhave, sutavā ariyasāvako tasmimpi nibbindati.",
  "an10.29:19.5": "Tasmiṃ nibbindanto agge virajjati, pageva hīnasmiṃ. <span class=\\\"brnum\\\">(6)</span>",
  "an10.29:20.1": "Catasso imā, bhikkhave, saññā.",
  "an10.29:20.2": "Katamā catasso?",
  "an10.29:20.3": "Parittameko sañjānāti, mahaggatameko sañjānāti, appamāṇameko sañjānāti, ‘natthi kiñcī’ti ākiñcaññāyatanameko sañjānāti—",
  "an10.29:20.4": "imā kho, bhikkhave, catasso saññā.",
  "an10.29:21.1": "Etadaggaṃ, bhikkhave, imāsaṃ catunnaṃ saññānaṃ yadidaṃ ‘natthi kiñcī’ti ākiñcaññāyatanameko sañjānāti.",
  "an10.29:21.2": "Evaṃsaññinopi kho, bhikkhave, santi sattā.",
  "an10.29:21.3": "Evaṃsaññīnampi kho, bhikkhave, sattānaṃ attheva aññathattaṃ atthi vipariṇāmo.",
  "an10.29:21.4": "Evaṃ passaṃ, bhikkhave, sutavā ariyasāvako tasmimpi nibbindati.",
  "an10.29:21.5": "Tasmiṃ nibbindanto agge virajjati, pageva hīnasmiṃ. <span class=\\\"brnum\\\">(7)</span>",
  "an10.29:22.1": "Etadaggaṃ, bhikkhave, bāhirakānaṃ diṭṭhigatānaṃ yadidaṃ ‘no cassaṃ, no ca me siyā, na bhavissāmi, na me bhavissatī’ti.",
  "an10.29:22.2": "Evaṃdiṭṭhino, bhikkhave, etaṃ pāṭikaṅkhaṃ:",
  "an10.29:22.3": "‘yā cāyaṃ bhave appaṭikulyatā, sā cassa na bhavissati;",
  "an10.29:22.4": "yā cāyaṃ bhavanirodhe pāṭikulyatā, sā cassa na bhavissatī’ti.",
  "an10.29:22.5": "Evaṃdiṭṭhinopi kho, bhikkhave, santi sattā.",
  "an10.29:22.6": "Evaṃdiṭṭhīnampi kho, bhikkhave, sattānaṃ attheva aññathattaṃ atthi vipariṇāmo.",
  "an10.29:22.7": "Evaṃ passaṃ, bhikkhave, sutavā ariyasāvako tasmimpi nibbindati.",
  "an10.29:22.8": "Tasmiṃ nibbindanto agge virajjati, pageva hīnasmiṃ. <span class=\\\"brnum\\\">(8)</span>",
  "an10.29:23.1": "Santi, bhikkhave, eke samaṇabrāhmaṇā paramatthavisuddhiṃ paññāpenti.",
  "an10.29:23.2": "Etadaggaṃ, bhikkhave, paramatthavisuddhiṃ paññapentānaṃ yadidaṃ sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati.",
  "an10.29:23.3": "Te tadabhiññāya tassa sacchikiriyāya dhammaṃ desenti.",
  "an10.29:23.4": "Evaṃvādinopi kho, bhikkhave, santi sattā.",
  "an10.29:23.5": "Evaṃvādīnampi kho, bhikkhave, sattānaṃ attheva aññathattaṃ atthi vipariṇāmo.",
  "an10.29:23.6": "Evaṃ passaṃ, bhikkhave, sutavā ariyasāvako tasmimpi nibbindati.",
  "an10.29:23.7": "Tasmiṃ nibbindanto agge virajjati, pageva hīnasmiṃ. <span class=\\\"brnum\\\">(9)</span>",
  "an10.29:24.1": "Santi, bhikkhave, eke samaṇabrāhmaṇā paramadiṭṭhadhammanibbānaṃ paññāpenti.",
  "an10.29:24.2": "Etadaggaṃ, bhikkhave, paramadiṭṭhadhammanibbānaṃ paññapentānaṃ yadidaṃ channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādā vimokkho.",
  "an10.29:24.3": "Evaṃvādiṃ kho maṃ, bhikkhave, evamakkhāyiṃ eke samaṇabrāhmaṇā asatā tucchā musā abhūtena abbhācikkhanti:",
  "an10.29:24.4": "‘samaṇo gotamo na kāmānaṃ pariññaṃ paññāpeti, na rūpānaṃ pariññaṃ paññāpeti, na vedanānaṃ pariññaṃ paññāpetī’ti.",
  "an10.29:24.5": "Kāmānañcāhaṃ, bhikkhave, pariññaṃ paññāpemi, rūpānañca pariññaṃ paññāpemi, vedanānañca pariññaṃ paññāpemi, diṭṭheva dhamme nicchāto nibbuto sītibhūto anupādā parinibbānaṃ paññāpemī”ti. <span class=\\\"brnum\\\">(10)</span>",
  "an10.29:25.1": "Navamaṃ."
}