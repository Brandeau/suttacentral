{
  "_markup_path": "markup/an/an06/an6.026.html",
  "_alt_strings": [
    "en/sujato/an/an06/an6.026.json"
  ],
  "an6.26:1.1": "Aṅguttara Nikāya 6",
  "an6.26:2.1": "3. Anuttariyavagga",
  "an6.26:3.1": "26. Mahākaccānasutta",
  "an6.26:4.1": "Tatra kho āyasmā mahākaccāno bhikkhū āmantesi:",
  "an6.26:4.2": "“āvuso bhikkhave”ti.",
  "an6.26:4.3": "“Āvuso”ti kho te bhikkhū āyasmato mahākaccānassa paccassosuṃ.",
  "an6.26:4.4": "Āyasmā mahākaccāno etadavoca:",
  "an6.26:4.5": "“acchariyaṃ, āvuso;",
  "an6.26:4.6": "abbhutaṃ, āvuso.",
  "an6.26:4.7": "Yāvañcidaṃ tena bhagavatā jānatā passatā arahatā sammāsambuddhena sambādhe okāsādhigamo anubuddho sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, yadidaṃ cha anussatiṭṭhānāni.",
  "an6.26:5.1": "Katamāni cha?",
  "an6.26:5.2": "Idhāvuso, ariyasāvako tathāgataṃ anussarati:",
  "an6.26:5.3": "‘itipi so bhagavā … pe …",
  "an6.26:5.4": "satthā devamanussānaṃ buddho bhagavā’ti.",
  "an6.26:5.5": "Yasmiṃ, āvuso, samaye ariyasāvako tathāgataṃ anussarati nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti;",
  "an6.26:5.6": "ujugatamevassa tasmiṃ samaye cittaṃ hoti, nikkhantaṃ muttaṃ vuṭṭhitaṃ gedhamhā.",
  "an6.26:5.7": "‘Gedho’ti kho, āvuso, pañcannetaṃ kāmaguṇānaṃ adhivacanaṃ.",
  "an6.26:5.8": "Sa kho so, āvuso, ariyasāvako sabbaso ākāsasamena cetasā viharati vipulena mahaggatena appamāṇena averena abyāpajjena.",
  "an6.26:5.9": "Idampi kho, āvuso, ārammaṇaṃ karitvā evamidhekacce sattā visuddhidhammā bhavanti. <span class=\\\"brnum\\\">(1)</span>",
  "an6.26:6.1": "Puna caparaṃ, āvuso, ariyasāvako dhammaṃ anussarati:",
  "an6.26:6.2": "‘svākkhāto bhagavatā dhammo … pe …",
  "an6.26:6.3": "paccattaṃ veditabbo viññūhī’ti.",
  "an6.26:6.4": "Yasmiṃ, āvuso, samaye ariyasāvako dhammaṃ anussarati nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti;",
  "an6.26:6.5": "ujugatamevassa tasmiṃ samaye cittaṃ hoti, nikkhantaṃ muttaṃ vuṭṭhitaṃ gedhamhā.",
  "an6.26:6.6": "‘Gedho’ti kho, āvuso, pañcannetaṃ kāmaguṇānaṃ adhivacanaṃ.",
  "an6.26:6.7": "Sa kho so, āvuso, ariyasāvako sabbaso ākāsasamena cetasā viharati vipulena mahaggatena appamāṇena averena abyāpajjena.",
  "an6.26:6.8": "Idampi kho, āvuso, ārammaṇaṃ karitvā evamidhekacce sattā visuddhidhammā bhavanti. <span class=\\\"brnum\\\">(2)</span>",
  "an6.26:7.1": "Puna caparaṃ, āvuso, ariyasāvako saṅghaṃ anussarati:",
  "an6.26:7.2": "‘suppaṭipanno bhagavato sāvakasaṅgho … pe …",
  "an6.26:7.3": "anuttaraṃ puññakkhettaṃ lokassā’ti.",
  "an6.26:7.4": "Yasmiṃ, āvuso, samaye ariyasāvako saṅghaṃ anussarati nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti;",
  "an6.26:7.5": "ujugatamevassa tasmiṃ samaye cittaṃ hoti, nikkhantaṃ muttaṃ vuṭṭhitaṃ gedhamhā.",
  "an6.26:7.6": "‘Gedho’ti kho, āvuso, pañcannetaṃ kāmaguṇānaṃ adhivacanaṃ.",
  "an6.26:7.7": "Sa kho so, āvuso, ariyasāvako sabbaso ākāsasamena cetasā viharati vipulena mahaggatena appamāṇena averena abyāpajjena.",
  "an6.26:7.8": "Idampi kho, āvuso, ārammaṇaṃ karitvā evamidhekacce sattā visuddhidhammā bhavanti. <span class=\\\"brnum\\\">(3)</span>",
  "an6.26:8.1": "Puna caparaṃ, āvuso, ariyasāvako attano sīlāni anussarati akhaṇḍāni … pe …",
  "an6.26:8.2": "samādhisaṃvattanikāni.",
  "an6.26:8.3": "Yasmiṃ, āvuso, samaye ariyasāvako attano sīlaṃ anussarati nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti;",
  "an6.26:8.4": "ujugatamevassa tasmiṃ samaye cittaṃ hoti, nikkhantaṃ muttaṃ vuṭṭhitaṃ gedhamhā.",
  "an6.26:8.5": "‘Gedho’ti kho, āvuso, pañcannetaṃ kāmaguṇānaṃ adhivacanaṃ.",
  "an6.26:8.6": "Sa kho so, āvuso, ariyasāvako sabbaso ākāsasamena cetasā viharati vipulena mahaggatena appamāṇena averena abyāpajjena.",
  "an6.26:8.7": "Idampi kho, āvuso, ārammaṇaṃ karitvā evamidhekacce sattā visuddhidhammā bhavanti. <span class=\\\"brnum\\\">(4)</span>",
  "an6.26:9.1": "Puna caparaṃ, āvuso, ariyasāvako attano cāgaṃ anussarati:",
  "an6.26:9.2": "‘lābhā vata me, suladdhaṃ vata me … pe …",
  "an6.26:9.3": "yācayogo dānasaṃvibhāgarato’ti.",
  "an6.26:9.4": "Yasmiṃ, āvuso, samaye ariyasāvako attano cāgaṃ anussarati nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti;",
  "an6.26:9.5": "ujugatamevassa tasmiṃ samaye cittaṃ hoti, nikkhantaṃ muttaṃ vuṭṭhitaṃ gedhamhā.",
  "an6.26:9.6": "‘Gedho’ti kho, āvuso, pañcannetaṃ kāmaguṇānaṃ adhivacanaṃ.",
  "an6.26:9.7": "Sa kho so, āvuso, ariyasāvako sabbaso ākāsasamena cetasā viharati vipulena mahaggatena appamāṇena averena abyāpajjena.",
  "an6.26:9.8": "Idampi kho, āvuso, ārammaṇaṃ karitvā evamidhekacce sattā visuddhidhammā bhavanti. <span class=\\\"brnum\\\">(5)</span>",
  "an6.26:10.1": "Puna caparaṃ, āvuso, ariyasāvako devatā anussarati:",
  "an6.26:10.2": "‘santi devā cātumahārājikā, santi devā … pe …",
  "an6.26:10.3": "tatuttari.",
  "an6.26:10.4": "Yathārūpāya saddhāya samannāgatā tā devatā ito cutā tattha upapannā;",
  "an6.26:10.5": "mayhampi tathārūpā saddhā saṃvijjati.",
  "an6.26:10.6": "Yathārūpena sīlena …",
  "an6.26:10.7": "sutena …",
  "an6.26:10.8": "cāgena …",
  "an6.26:10.9": "paññāya samannāgatā tā devatā ito cutā tattha upapannā;",
  "an6.26:10.10": "mayhampi tathārūpā paññā saṃvijjatī’ti.",
  "an6.26:10.11": "Yasmiṃ, āvuso, samaye ariyasāvako attano ca tāsañca devatānaṃ saddhañca sīlañca sutañca cāgañca paññañca anussarati nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti;",
  "an6.26:10.12": "ujugatamevassa tasmiṃ samaye cittaṃ hoti, nikkhantaṃ muttaṃ vuṭṭhitaṃ gedhamhā.",
  "an6.26:10.13": "‘Gedho’ti kho, āvuso, pañcannetaṃ kāmaguṇānaṃ adhivacanaṃ.",
  "an6.26:10.14": "Sa kho so, āvuso, ariyasāvako sabbaso ākāsasamena cetasā viharati vipulena mahaggatena appamāṇena averena abyāpajjena.",
  "an6.26:10.15": "Idampi kho, āvuso, ārammaṇaṃ karitvā evamidhekacce sattā visuddhidhammā bhavanti. <span class=\\\"brnum\\\">(6)</span>",
  "an6.26:11.1": "Acchariyaṃ, āvuso, abbhutaṃ, āvuso.",
  "an6.26:11.2": "Yāvañcidaṃ tena bhagavatā jānatā passatā arahatā sammāsambuddhena sambādhe okāsādhigamo anubuddho sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, yadidaṃ cha anussatiṭṭhānānī”ti.",
  "an6.26:12.1": "Chaṭṭhaṃ."
}