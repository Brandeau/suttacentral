{
  "_markup_path": "markup/an/an06/an6.053.html",
  "_alt_strings": [
    "en/sujato/an/an06/an6.053.json"
  ],
  "an6.53:1.1": "Aṅguttara Nikāya 6",
  "an6.53:2.1": "5. Dhammikavagga",
  "an6.53:3.1": "53. Appamādasutta",
  "an6.53:4.1": "Atha kho aññataro brāhmaṇo yena bhagavā tenupasaṅkami;",
  "an6.53:4.2": "upasaṅkamitvā bhagavatā saddhiṃ sammodi.",
  "an6.53:4.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an6.53:4.4": "Ekamantaṃ nisinno kho so brāhmaṇo bhagavantaṃ etadavoca:",
  "an6.53:5.1": "“Atthi nu kho, bho gotama, eko dhammo bhāvito bahulīkato yo ubho atthe samadhiggayha tiṭṭhati—",
  "an6.53:5.2": "diṭṭhadhammikañceva atthaṃ, yo ca attho samparāyiko”ti?",
  "an6.53:5.3": "“Atthi kho, brāhmaṇa, eko dhammo bhāvito bahulīkato yo ubho atthe samadhiggayha tiṭṭhati—",
  "an6.53:5.4": "diṭṭhadhammikañceva atthaṃ, yo ca attho samparāyiko”ti.",
  "an6.53:6.1": "“Katamo pana, bho gotama, eko dhammo bhāvito bahulīkato yo ubho atthe samadhiggayha tiṭṭhati—",
  "an6.53:6.2": "diṭṭhadhammikañceva atthaṃ, yo ca attho samparāyiko”ti?",
  "an6.53:6.3": "“Appamādo kho, brāhmaṇa, eko dhammo bhāvito bahulīkato ubho atthe samadhiggayha tiṭṭhati—",
  "an6.53:6.4": "diṭṭhadhammikañceva atthaṃ, yo ca attho samparāyiko.",
  "an6.53:7.1": "Seyyathāpi, brāhmaṇa, yāni kānici <span class=\\\"var\\\" title=\\\"jaṅgamānaṃ (bj, pts1)\\\" id=\\\"note145\\\">jaṅgalānaṃ</span> pāṇānaṃ padajātāni, sabbāni tāni hatthipade samodhānaṃ gacchanti;",
  "an6.53:7.2": "hatthipadaṃ tesaṃ aggamakkhāyati, yadidaṃ mahantattena.",
  "an6.53:7.3": "Evamevaṃ kho, brāhmaṇa, appamādo eko dhammo bhāvito bahulīkato ubho atthe samadhiggayha tiṭṭhati—",
  "an6.53:7.4": "diṭṭhadhammikañceva atthaṃ, yo ca attho samparāyiko. <span class=\\\"brnum\\\">(1)</span>",
  "an6.53:8.1": "Seyyathāpi, brāhmaṇa, kūṭāgārassa yā kāci gopānasiyo sabbā tā kūṭaṅgamā kūṭaninnā kūṭasamosaraṇā, kūṭaṃ tāsaṃ aggamakkhāyati;",
  "an6.53:8.2": "evamevaṃ kho, brāhmaṇa … pe ….",
  "an6.53:8.3": "<span class=\\\"brnum\\\">(2)</span>",
  "an6.53:9.1": "Seyyathāpi, brāhmaṇa, <span class=\\\"var\\\" title=\\\"babbajalāyako babbajaṃ (bj, pts1)\\\" id=\\\"note146\\\">pabbajalāyako pabbajaṃ</span> lāyitvā agge gahetvā odhunāti nidhunāti nicchādeti;",
  "an6.53:9.2": "evamevaṃ kho, brāhmaṇa … pe ….",
  "an6.53:9.3": "<span class=\\\"brnum\\\">(3)</span>",
  "an6.53:10.1": "Seyyathāpi, brāhmaṇa, ambapiṇḍiyā vaṇṭacchinnāya yāni kānici ambāni vaṇṭūpanibandhanāni sabbāni tāni tadanvayāni bhavanti;",
  "an6.53:10.2": "evamevaṃ kho, brāhmaṇa … pe ….",
  "an6.53:10.3": "<span class=\\\"brnum\\\">(4)</span>",
  "an6.53:11.1": "Seyyathāpi, brāhmaṇa, ye keci <span class=\\\"var\\\" title=\\\"kuḍḍarājāno (bj) | khuddakarājāno (s1-3)\\\" id=\\\"note147\\\">khuddarājāno</span> sabbete rañño cakkavattissa <span class=\\\"var\\\" title=\\\"anuyuttā (bj, s1-3, km, pts1)\\\" id=\\\"note148\\\">anuyantā</span> bhavanti, rājā tesaṃ cakkavattī aggamakkhāyati;",
  "an6.53:11.2": "evamevaṃ kho, brāhmaṇa … pe ….",
  "an6.53:11.3": "<span class=\\\"brnum\\\">(5)</span>",
  "an6.53:12.1": "Seyyathāpi, brāhmaṇa, yā kāci tārakarūpānaṃ pabhā sabbā tā candassa pabhāya kalaṃ nāgghanti soḷasiṃ, candappabhā tāsaṃ aggamakkhāyati;",
  "an6.53:12.2": "evamevaṃ kho, brāhmaṇa, appamādo eko dhammo bhāvito bahulīkato ubho atthe samadhiggayha tiṭṭhati—",
  "an6.53:12.3": "diṭṭhadhammikañceva atthaṃ yo ca attho samparāyiko. <span class=\\\"brnum\\\">(6)</span>",
  "an6.53:13.1": "Ayaṃ kho, brāhmaṇa, eko dhammo bhāvito bahulīkato ubho atthe samadhiggayha tiṭṭhati—",
  "an6.53:13.2": "diṭṭhadhammikañceva atthaṃ, yo ca attho samparāyiko”ti.",
  "an6.53:14.1": "“Abhikkantaṃ, bho gotama, abhikkantaṃ, bho gotama … pe …",
  "an6.53:14.2": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.",
  "an6.53:15.1": "Ekādasamaṃ."
}