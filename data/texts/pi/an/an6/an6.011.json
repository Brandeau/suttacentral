{
  "_markup_path": "markup/an/an06/an6.011.html",
  "_alt_strings": [
    "en/sujato/an/an06/an6.011.json"
  ],
  "an6.11:1.1": "Aṅguttara Nikāya 6",
  "an6.11:2.1": "<span class=\\\"var\\\" title=\\\"sārāṇiyādivaggo (s1-3)\\\" id=\\\"note12\\\">2. Sāraṇīyavagga</span>",
  "an6.11:3.1": "11. Paṭhamasāraṇīyasutta",
  "an6.11:4.1": "“Chayime, bhikkhave, dhammā <span class=\\\"var\\\" title=\\\"sārāṇīyā (bj, s1-3, km, pts1)\\\" id=\\\"note13\\\">sāraṇīyā</span>.",
  "an6.11:4.2": "Katame cha?",
  "an6.11:4.3": "Idha, bhikkhave, bhikkhuno mettaṃ kāyakammaṃ paccupaṭṭhitaṃ hoti sabrahmacārīsu āvi ceva raho ca, ayampi dhammo sāraṇīyo. <span class=\\\"brnum\\\">(1)</span>",
  "an6.11:5.1": "Puna caparaṃ, bhikkhave, bhikkhuno mettaṃ vacīkammaṃ paccupaṭṭhitaṃ hoti sabrahmacārīsu āvi ceva raho ca, ayampi dhammo sāraṇīyo. <span class=\\\"brnum\\\">(2)</span>",
  "an6.11:6.1": "Puna caparaṃ, bhikkhave, bhikkhuno mettaṃ manokammaṃ paccupaṭṭhitaṃ hoti sabrahmacārīsu āvi ceva raho ca, ayampi dhammo sāraṇīyo. <span class=\\\"brnum\\\">(3)</span>",
  "an6.11:7.1": "Puna caparaṃ, bhikkhave, bhikkhu ye te lābhā dhammikā dhammaladdhā antamaso pattapariyāpannamattampi tathārūpehi lābhehi appaṭivibhattabhogī hoti sīlavantehi sabrahmacārīhi sādhāraṇabhogī, ayampi dhammo sāraṇīyo. <span class=\\\"brnum\\\">(4)</span>",
  "an6.11:8.1": "Puna caparaṃ, bhikkhave, bhikkhu yāni tāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṃvattanikāni tathārūpehi sīlehi sīlasāmaññagato viharati sabrahmacārīhi āvi ceva raho ca, ayampi dhammo sāraṇīyo. <span class=\\\"brnum\\\">(5)</span>",
  "an6.11:9.1": "Puna caparaṃ, bhikkhave, bhikkhu yāyaṃ diṭṭhi ariyā niyyānikā niyyāti takkarassa sammā dukkhakkhayāya tathārūpāya diṭṭhiyā diṭṭhisāmaññagato viharati sabrahmacārīhi āvi ceva raho ca, ayampi dhammo sāraṇīyo. <span class=\\\"brnum\\\">(6)</span>",
  "an6.11:10.1": "Ime kho, bhikkhave, cha dhammā sāraṇīyā”ti.",
  "an6.11:11.1": "Paṭhamaṃ."
}