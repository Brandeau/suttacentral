{
  "_markup_path": "markup/an/an06/an6.043.html",
  "_alt_strings": [
    "en/sujato/an/an06/an6.043.json"
  ],
  "an6.43:1.1": "Aṅguttara Nikāya 6",
  "an6.43:2.1": "5. Dhammikavagga",
  "an6.43:3.1": "43. Nāgasutta",
  "an6.43:4.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "an6.43:4.2": "Atha kho bhagavā pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisi.",
  "an6.43:4.3": "Sāvatthiyaṃ piṇḍāya caritvā pacchābhattaṃ piṇḍapātapaṭikkanto āyasmantaṃ ānandaṃ āmantesi:",
  "an6.43:4.4": "“āyāmānanda, yena pubbārāmo migāramātupāsādo tenupasaṅkamissāma divāvihārāyā”ti.",
  "an6.43:4.5": "“Evaṃ, bhante”ti kho āyasmā ānando bhagavato paccassosi.",
  "an6.43:5.1": "Atha kho bhagavā āyasmatā ānandena saddhiṃ yena pubbārāmo migāramātupāsādo tenupasaṅkami.",
  "an6.43:5.2": "Atha kho bhagavā sāyanhasamayaṃ paṭisallānā vuṭṭhito āyasmantaṃ ānandaṃ āmantesi:",
  "an6.43:5.3": "“āyāmānanda, yena pubbakoṭṭhako tenupasaṅkamissāma gattāni parisiñcitun”ti.",
  "an6.43:5.4": "“Evaṃ, bhante”ti kho āyasmā ānando bhagavato paccassosi.",
  "an6.43:5.5": "Atha kho bhagavā āyasmatā ānandena saddhiṃ yena pubbakoṭṭhako tenupasaṅkami gattāni parisiñcituṃ.",
  "an6.43:5.6": "Pubbakoṭṭhake gattāni parisiñcitvā paccuttaritvā ekacīvaro aṭṭhāsi gattāni pubbāpayamāno.",
  "an6.43:6.1": "Tena kho pana samayena rañño pasenadissa kosalassa seto nāma nāgo <span class=\\\"var\\\" title=\\\"mahāturiyatālita ... (bj, s1-3, km, pts1)\\\" id=\\\"note105\\\">mahātūriyatāḷitavāditena</span> pubbakoṭṭhakā paccuttarati.",
  "an6.43:6.2": "Apissu taṃ jano disvā evamāha:",
  "an6.43:6.3": "“abhirūpo vata bho rañño nāgo;",
  "an6.43:6.4": "dassanīyo vata bho rañño nāgo;",
  "an6.43:6.5": "pāsādiko vata, bho, rañño nāgo, kāyupapanno vata bho rañño nāgo”ti.",
  "an6.43:6.6": "Evaṃ vutte, āyasmā udāyī bhagavantaṃ etadavoca:",
  "an6.43:6.7": "“hatthimeva nu kho, bhante, <span class=\\\"var\\\" title=\\\"mahantaṃ bruhantaṃ (bj) | mahattaṃ brahmattaṃ (mr)\\\" id=\\\"note106\\\">mahantaṃ brahantaṃ</span> kāyupapannaṃ jano disvā evamāha:",
  "an6.43:6.8": "‘nāgo vata bho nāgo’ti, udāhu aññampi <span class=\\\"var\\\" title=\\\"kiñci (mr)\\\" id=\\\"note107\\\">kañci</span> mahantaṃ brahantaṃ kāyupapannaṃ jano disvā evamāha:",
  "an6.43:6.9": "‘nāgo vata bho nāgo’”ti?",
  "an6.43:6.10": "“Hatthimpi kho, udāyi, mahantaṃ brahantaṃ kāyupapannaṃ jano disvā evamāha:",
  "an6.43:6.11": "‘nāgo vata bho nāgo’ti.",
  "an6.43:6.12": "Assampi kho, udāyi, mahantaṃ brahantaṃ … pe …",
  "an6.43:6.13": "goṇampi kho, udāyi, mahantaṃ brahantaṃ … pe …",
  "an6.43:6.14": "<span class=\\\"var\\\" title=\\\"nāgampi (mr)\\\" id=\\\"note108\\\">uragampi</span> kho, udāyi, mahantaṃ brahantaṃ … pe …",
  "an6.43:6.15": "rukkhampi kho, udāyi, mahantaṃ brahantaṃ … pe …",
  "an6.43:6.16": "manussampi kho, udāyi, mahantaṃ brahantaṃ kāyupapannaṃ jano disvā evamāha:",
  "an6.43:6.17": "‘nāgo vata, bho, nāgo’ti.",
  "an6.43:6.18": "Api ca, udāyi, yo sadevake loke samārake sabrahmake sassamaṇabrāhmaṇiyā pajāya sadevamanussāya āguṃ na karoti kāyena vācāya manasā, tamahaṃ ‘nāgo’ti brūmī”ti.",
  "an6.43:7.1": "“Acchariyaṃ, bhante, abbhutaṃ, bhante.",
  "an6.43:7.2": "Yāva subhāsitañcidaṃ, bhante, bhagavatā—",
  "an6.43:7.3": "api ca, udāyi, yo sadevake loke samārake sabrahmake sassamaṇabrāhmaṇiyā pajāya sadevamanussāya āguṃ na karoti kāyena vācāya manasā, tamahaṃ ‘nāgo’ti brūmīti.",
  "an6.43:7.4": "Idañca panāhaṃ, bhante, bhagavatā subhāsitaṃ imāhi gāthāhi anumodāmi—",
  "an6.43:8.1": "Manussabhūtaṃ sambuddhaṃ,",
  "an6.43:8.2": "attadantaṃ samāhitaṃ;",
  "an6.43:8.3": "Iriyamānaṃ brahmapathe,",
  "an6.43:8.4": "cittassūpasame rataṃ.",
  "an6.43:9.1": "Yaṃ manussā namassanti,",
  "an6.43:9.2": "sabbadhammāna pāraguṃ;",
  "an6.43:9.3": "Devāpi <span class=\\\"var\\\" title=\\\"naṃ (bj, pts1)\\\" id=\\\"note109\\\">taṃ</span> namassanti,",
  "an6.43:9.4": "iti me arahato sutaṃ.",
  "an6.43:10.1": "Sabbasaṃyojanātītaṃ,",
  "an6.43:10.2": "vanā <span class=\\\"var\\\" title=\\\"nibbāna ... (s1-3, km, pts1)\\\" id=\\\"note110\\\">nibbanamāgataṃ</span>;",
  "an6.43:10.3": "Kāmehi <span class=\\\"var\\\" title=\\\"nekkhamme rataṃ (si)\\\" id=\\\"note111\\\">nekkhammarataṃ</span>,",
  "an6.43:10.4": "muttaṃ selāva kañcanaṃ.",
  "an6.43:11.1": "Sabbe accarucī nāgo,",
  "an6.43:11.2": "himavāññe siluccaye;",
  "an6.43:11.3": "Sabbesaṃ nāganāmānaṃ,",
  "an6.43:11.4": "saccanāmo anuttaro.",
  "an6.43:12.1": "Nāgaṃ <span class=\\\"var\\\" title=\\\"te (mr)\\\" id=\\\"note112\\\">vo</span> kittayissāmi,",
  "an6.43:12.2": "na hi āguṃ karoti so;",
  "an6.43:12.3": "Soraccaṃ avihiṃsā ca,",
  "an6.43:12.4": "pādā nāgassa te duve.",
  "an6.43:13.1": "Tapo ca brahmacariyaṃ,",
  "an6.43:13.2": "caraṇā nāgassa tyāpare;",
  "an6.43:13.3": "Saddhāhattho mahānāgo,",
  "an6.43:13.4": "upekkhāsetadantavā.",
  "an6.43:14.1": "Sati gīvā siro paññā,",
  "an6.43:14.2": "vīmaṃsā dhammacintanā;",
  "an6.43:14.3": "Dhammakucchisamātapo,",
  "an6.43:14.4": "viveko tassa vāladhi.",
  "an6.43:15.1": "So jhāyī assāsarato,",
  "an6.43:15.2": "<span class=\\\"var\\\" title=\\\"ajjhattūpasamāhito (s1-3) | ajjhattupasamāhito (mr)\\\" id=\\\"note113\\\">ajjhattaṃ susamāhito</span>;",
  "an6.43:15.3": "Gacchaṃ samāhito nāgo,",
  "an6.43:15.4": "ṭhito nāgo samāhito.",
  "an6.43:16.1": "Seyyaṃ samāhito nāgo,",
  "an6.43:16.2": "nisinnopi samāhito;",
  "an6.43:16.3": "Sabbattha saṃvuto nāgo,",
  "an6.43:16.4": "esā nāgassa sampadā.",
  "an6.43:17.1": "Bhuñjati anavajjāni,",
  "an6.43:17.2": "sāvajjāni na bhuñjati;",
  "an6.43:17.3": "Ghāsamacchādanaṃ laddhā,",
  "an6.43:17.4": "sannidhiṃ parivajjayaṃ.",
  "an6.43:18.1": "Saṃyojanaṃ aṇuṃ thūlaṃ,",
  "an6.43:18.2": "sabbaṃ chetvāna bandhanaṃ;",
  "an6.43:18.3": "Yena yeneva gacchati,",
  "an6.43:18.4": "anapekkhova gacchati.",
  "an6.43:19.1": "Yathāpi udake jātaṃ,",
  "an6.43:19.2": "puṇḍarīkaṃ pavaḍḍhati;",
  "an6.43:19.3": "<span class=\\\"var\\\" title=\\\"na upalippati (bj, s1, km, pts1) | na upalimpati (s2, s3) | nupalimpati (mr)\\\" id=\\\"note114\\\">Nupalippati</span> toyena,",
  "an6.43:19.4": "sucigandhaṃ manoramaṃ.",
  "an6.43:20.1": "Tatheva loke sujāto,",
  "an6.43:20.2": "buddho loke viharati;",
  "an6.43:20.3": "Nupalippati lokena,",
  "an6.43:20.4": "toyena padumaṃ yathā.",
  "an6.43:21.1": "<span class=\\\"var\\\" title=\\\"mahāggini pajjalito (bj, s1-3, km) | mahāgini pajjalito (pts1)\\\" id=\\\"note115\\\">Mahāginīva jalito</span>,",
  "an6.43:21.2": "anāhārūpasammati;",
  "an6.43:21.3": "<span class=\\\"var\\\" title=\\\"aṅgāresu ca santesu (mr)\\\" id=\\\"note116\\\">Saṅkhāresūpasantesu</span>,",
  "an6.43:21.4": "nibbutoti pavuccati.",
  "an6.43:22.1": "Atthassāyaṃ viññāpanī,",
  "an6.43:22.2": "upamā viññūhi desitā;",
  "an6.43:22.3": "<span class=\\\"var\\\" title=\\\"viññāyanti (s1-3) | viññissanti (pts1, mr)\\\" id=\\\"note117\\\">Viññassanti</span> mahānāgā,",
  "an6.43:22.4": "nāgaṃ nāgena desitaṃ.",
  "an6.43:23.1": "Vītarāgo vītadoso,",
  "an6.43:23.2": "Vītamoho anāsavo;",
  "an6.43:23.3": "Sarīraṃ vijahaṃ nāgo,",
  "an6.43:23.4": "<span class=\\\"var\\\" title=\\\"parinibbāti (pts1, mr)\\\" id=\\\"note118\\\">Parinibbissati</span> anāsavo”ti.",
  "an6.43:24.1": "Paṭhamaṃ."
}