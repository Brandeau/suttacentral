{
  "_markup_path": "markup/an/an09/an9.042.html",
  "_alt_strings": [
    "en/sujato/an/an09/an9.042.json"
  ],
  "an9.42:1.1": "Aṅguttara Nikāya 9",
  "an9.42:2.1": "<span class=\\\"var\\\" title=\\\"pañcālavaggo (s1-3) | pañcālavagga (pts1)\\\" id=\\\"note143\\\">5. Sāmaññavagga</span>",
  "an9.42:3.1": "42. Sambādhasutta",
  "an9.42:4.1": "Ekaṃ samayaṃ āyasmā ānando kosambiyaṃ viharati ghositārāme.",
  "an9.42:4.2": "Atha kho āyasmā udāyī yenāyasmā ānando tenupasaṅkami;",
  "an9.42:4.3": "upasaṅkamitvā āyasmatā ānandena saddhiṃ sammodi.",
  "an9.42:4.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an9.42:4.5": "Ekamantaṃ nisinno kho āyasmā udāyī āyasmantaṃ ānandaṃ etadavoca:",
  "an9.42:4.6": "“vuttamidaṃ, āvuso, pañcālacaṇḍena devaputtena:",
  "an9.42:5.1": "‘<span class=\\\"var\\\" title=\\\"sambādhe vata (bj)\\\" id=\\\"note144\\\">Sambādhe gataṃ</span> okāsaṃ,",
  "an9.42:5.2": "Avidvā bhūrimedhaso;",
  "an9.42:5.3": "Yo jhānamabujjhi buddho,",
  "an9.42:5.4": "Paṭilīnanisabho munī’ti.",
  "an9.42:6.1": "Katamo, āvuso, sambādho, katamo sambādhe okāsādhigamo vutto bhagavatā”ti?",
  "an9.42:6.2": "“Pañcime, āvuso, kāmaguṇā sambādho vutto bhagavatā.",
  "an9.42:6.3": "Katame pañca?",
  "an9.42:6.4": "Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā … pe …",
  "an9.42:6.5": "ghānaviññeyyā gandhā …",
  "an9.42:6.6": "jivhāviññeyyā rasā …",
  "an9.42:6.7": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā.",
  "an9.42:6.8": "Ime kho, āvuso, pañca kāmaguṇā sambādho vutto bhagavatā.",
  "an9.42:7.1": "Idhāvuso, bhikkhu vivicceva kāmehi … pe …",
  "an9.42:7.2": "paṭhamaṃ jhānaṃ upasampajja viharati.",
  "an9.42:7.3": "Ettāvatāpi kho, āvuso, sambādhe okāsādhigamo vutto bhagavatā pariyāyena.",
  "an9.42:7.4": "Tatrāpatthi sambādho.",
  "an9.42:7.5": "Kiñca tattha sambādho?",
  "an9.42:7.6": "Yadeva tattha vitakkavicārā aniruddhā honti, ayamettha sambādho.",
  "an9.42:8.1": "Puna caparaṃ, āvuso, bhikkhu vitakkavicārānaṃ vūpasamā … pe …",
  "an9.42:8.2": "dutiyaṃ jhānaṃ upasampajja viharati.",
  "an9.42:8.3": "Ettāvatāpi kho, āvuso, sambādhe okāsādhigamo vutto bhagavatā pariyāyena.",
  "an9.42:8.4": "Tatrāpatthi sambādho.",
  "an9.42:8.5": "Kiñca tattha sambādho?",
  "an9.42:8.6": "Yadeva tattha pīti aniruddhā hoti, ayamettha sambādho.",
  "an9.42:9.1": "Puna caparaṃ, āvuso, bhikkhu pītiyā ca virāgā … pe …",
  "an9.42:9.2": "tatiyaṃ jhānaṃ upasampajja viharati.",
  "an9.42:9.3": "Ettāvatāpi kho, āvuso, sambādhe okāsādhigamo vutto bhagavatā pariyāyena.",
  "an9.42:9.4": "Tatrāpatthi sambādho.",
  "an9.42:9.5": "Kiñca tattha sambādho?",
  "an9.42:9.6": "Yadeva tattha upekkhāsukhaṃ aniruddhaṃ hoti, ayamettha sambādho.",
  "an9.42:10.1": "Puna caparaṃ, āvuso, bhikkhu sukhassa ca pahānā … pe …",
  "an9.42:10.2": "catutthaṃ jhānaṃ upasampajja viharati.",
  "an9.42:10.3": "Ettāvatāpi kho, āvuso, sambādhe okāsādhigamo vutto bhagavatā pariyāyena.",
  "an9.42:10.4": "Tatrāpatthi sambādho.",
  "an9.42:10.5": "Kiñca tattha sambādho?",
  "an9.42:10.6": "Yadeva tattha rūpasaññā aniruddhā hoti, ayamettha sambādho.",
  "an9.42:11.1": "Puna caparaṃ, āvuso, bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati.",
  "an9.42:11.2": "Ettāvatāpi kho, āvuso, sambādhe okāsādhigamo vutto bhagavatā pariyāyena.",
  "an9.42:11.3": "Tatrāpatthi sambādho.",
  "an9.42:11.4": "Kiñca tattha sambādho?",
  "an9.42:11.5": "Yadeva tattha ākāsānañcāyatanasaññā aniruddhā hoti, ayamettha sambādho.",
  "an9.42:12.1": "Puna caparaṃ, āvuso, bhikkhu sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati.",
  "an9.42:12.2": "Ettāvatāpi kho, āvuso, sambādhe okāsādhigamo vutto bhagavatā pariyāyena.",
  "an9.42:12.3": "Tatrāpatthi sambādho.",
  "an9.42:12.4": "Kiñca tattha sambādho?",
  "an9.42:12.5": "Yadeva tattha viññāṇañcāyatanasaññā aniruddhā hoti, ayamettha sambādho.",
  "an9.42:13.1": "Puna caparaṃ, āvuso, bhikkhu sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati.",
  "an9.42:13.2": "Ettāvatāpi kho, āvuso, sambādhe okāsādhigamo vutto bhagavatā pariyāyena.",
  "an9.42:13.3": "Tatrāpatthi sambādho.",
  "an9.42:13.4": "Kiñca tattha sambādho?",
  "an9.42:13.5": "Yadeva tattha ākiñcaññāyatanasaññā aniruddhā hoti, ayamettha sambādho.",
  "an9.42:14.1": "Puna caparaṃ, āvuso, bhikkhu sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati.",
  "an9.42:14.2": "Ettāvatāpi kho, āvuso, sambādhe okāsādhigamo vutto bhagavatā pariyāyena.",
  "an9.42:14.3": "Tatrāpatthi sambādho.",
  "an9.42:14.4": "Kiñca tattha sambādho?",
  "an9.42:14.5": "Yadeva tattha nevasaññānāsaññāyatanasaññā aniruddhā hoti, ayamettha sambādho.",
  "an9.42:15.1": "Puna caparaṃ, āvuso, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, paññāya cassa disvā āsavā parikkhīṇā honti.",
  "an9.42:15.2": "Ettāvatāpi kho, āvuso, sambādhe okāsādhigamo vutto bhagavatā nippariyāyenā”ti.",
  "an9.42:16.1": "Paṭhamaṃ."
}