{
  "_markup_path": "markup/an/an09/an9.027.html",
  "_alt_strings": [
    "en/sujato/an/an09/an9.027.json"
  ],
  "an9.27:1.1": "Aṅguttara Nikāya 9",
  "an9.27:2.1": "3. Sattāvāsavagga",
  "an9.27:3.1": "<span class=\\\"var\\\" title=\\\"paṭhamaverabhayasuttaṃ (bj)\\\" id=\\\"note96\\\">27. Paṭhamaverasutta</span>",
  "an9.27:4.1": "<span class=\\\"cross\\\" title=\\\"^sn55.28#1 [28. Paṭhamabhayaverūpasantasutta] | ^an10.92#1 [92. Bhayasutta]\\\" id=\\\"note97\\\">*</span> Atha kho anāthapiṇḍiko gahapati yena bhagavā tenupasaṅkami;",
  "an9.27:4.2": "upasaṅkamitvā bhagavantaṃ abhivādetvā ekamantaṃ nisīdi.",
  "an9.27:4.3": "Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca:",
  "an9.27:5.1": "“Yato kho, gahapati, ariyasāvakassa pañca bhayāni verāni vūpasantāni honti, catūhi ca sotāpattiyaṅgehi samannāgato hoti, so ākaṅkhamāno attanāva attānaṃ byākareyya:",
  "an9.27:5.2": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’ti.",
  "an9.27:6.1": "Katamāni pañca bhayāni verāni vūpasantāni honti?",
  "an9.27:6.2": "Yaṃ, gahapati, pāṇātipātī pāṇātipātapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedeti, pāṇātipātā paṭivirato neva diṭṭhadhammikampi bhayaṃ veraṃ pasavati, na samparāyikampi bhayaṃ veraṃ pasavati, na cetasikampi dukkhaṃ domanassaṃ paṭisaṃvedeti.",
  "an9.27:6.3": "Pāṇātipātā paṭiviratassa evaṃ taṃ bhayaṃ veraṃ vūpasantaṃ hoti. <span class=\\\"brnum\\\">(1)</span>",
  "an9.27:7.1": "Yaṃ, gahapati, adinnādāyī … pe …",
  "an9.27:7.2": "kāmesumicchācārī …",
  "an9.27:7.3": "musāvādī …",
  "an9.27:7.4": "surāmerayamajjapamādaṭṭhāyī surāmerayamajjapamādaṭṭhānapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedeti, surāmerayamajjapamādaṭṭhānā paṭivirato neva diṭṭhadhammikampi bhayaṃ veraṃ pasavati, na samparāyikampi bhayaṃ veraṃ pasavati, na cetasikampi dukkhaṃ domanassaṃ paṭisaṃvedeti.",
  "an9.27:7.5": "Surāmerayamajjapamādaṭṭhānā paṭiviratassa evaṃ taṃ bhayaṃ veraṃ vūpasantaṃ hoti.",
  "an9.27:7.6": "(4–5.)",
  "an9.27:8.1": "Imāni pañca bhayāni verāni vūpasantāni honti.",
  "an9.27:9.1": "“Katamehi catūhi sotāpattiyaṅgehi samannāgato hoti?",
  "an9.27:9.2": "Idha, gahapati, ariyasāvako buddhe aveccappasādena samannāgato hoti:",
  "an9.27:9.3": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. <span class=\\\"brnum\\\">(6)</span>",
  "an9.27:10.1": "Dhamme aveccappasādena samannāgato hoti:",
  "an9.27:10.2": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. <span class=\\\"brnum\\\">(7)</span>",
  "an9.27:11.1": "Saṅghe aveccappasādena samannāgato hoti:",
  "an9.27:11.2": "‘suppaṭipanno bhagavato sāvakasaṅgho ujuppaṭipanno bhagavato sāvakasaṅgho ñāyappaṭipanno bhagavato sāvakasaṅgho sāmīcippaṭipanno bhagavato sāvakasaṅgho;",
  "an9.27:11.3": "yadidaṃ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. <span class=\\\"brnum\\\">(8)</span>",
  "an9.27:12.1": "Ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi.",
  "an9.27:12.2": "Imehi catūhi sotāpattiyaṅgehi samannāgato hoti. <span class=\\\"brnum\\\">(9)</span>",
  "an9.27:13.1": "Yato kho, gahapati, ariyasāvakassa imāni pañca bhayāni verāni vūpasantāni honti, imehi ca catūhi sotāpattiyaṅgehi samannāgato hoti, so ākaṅkhamāno attanāva attānaṃ byākareyya:",
  "an9.27:13.2": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto;",
  "an9.27:13.3": "sotāpannohamasmi avinipātadhammo niyato sambodhiparāyaṇo’”ti.",
  "an9.27:14.1": "Sattamaṃ."
}