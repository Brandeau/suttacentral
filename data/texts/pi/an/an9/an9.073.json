{
  "_markup_path": "markup/an/an09/an9.073.html",
  "_alt_strings": [
    "en/sujato/an/an09/an9.073.json"
  ],
  "an9.73:1.1": "Aṅguttara Nikāya 9",
  "an9.73:2.1": "8. Sammappadhānavagga",
  "an9.73:3.1": "<span class=\\\"var\\\" title=\\\"sikkhādubbalyadhammappadhānasuttaṃ (bj)\\\" id=\\\"note155\\\">73. Sikkhasutta</span>",
  "an9.73:4.1": "“Pañcimāni, bhikkhave, sikkhādubbalyāni.",
  "an9.73:4.2": "Katamāni pañca?",
  "an9.73:4.3": "Pāṇātipāto … pe …",
  "an9.73:4.4": "surāmerayamajjapamādaṭṭhānaṃ—",
  "an9.73:4.5": "imāni kho, bhikkhave, pañca sikkhādubbalyāni.",
  "an9.73:5.1": "Imesaṃ kho, bhikkhave, pañcannaṃ sikkhādubbalyānaṃ pahānāya cattāro sammappadhānā bhāvetabbā.",
  "an9.73:5.2": "Katame cattāro?",
  "an9.73:5.3": "Idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati;",
  "an9.73:5.4": "uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati;",
  "an9.73:5.5": "anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati;",
  "an9.73:5.6": "uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati.",
  "an9.73:5.7": "Imesaṃ kho, bhikkhave, pañcannaṃ sikkhādubbalyānaṃ pahānāya ime cattāro sammappadhānā bhāvetabbā”ti.",
  "an9.73:6.1": "Paṭhamaṃ."
}