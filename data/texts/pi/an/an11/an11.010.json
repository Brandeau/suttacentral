{
  "_markup_path": "markup/an/an11/an11.010.html",
  "_alt_strings": [
    "en/sujato/an/an11/an11.010.json"
  ],
  "an11.10:1.1": "Aṅguttara Nikāya 11",
  "an11.10:2.1": "1. Nissayavagga",
  "an11.10:3.1": "10. Moranivāpasutta",
  "an11.10:4.1": "Ekaṃ samayaṃ bhagavā rājagahe viharati moranivāpe paribbājakārāme.",
  "an11.10:4.2": "Tatra kho bhagavā bhikkhū āmantesi:",
  "an11.10:4.3": "“bhikkhavo”ti.",
  "an11.10:4.4": "“Bhadante”ti te bhikkhū bhagavato paccassosuṃ.",
  "an11.10:4.5": "Bhagavā etadavoca:",
  "an11.10:5.1": "“Tīhi, bhikkhave, dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṃ.",
  "an11.10:5.2": "Katamehi tīhi?",
  "an11.10:5.3": "Asekhena sīlakkhandhena, asekhena samādhikkhandhena, asekhena paññākkhandhena—",
  "an11.10:5.4": "imehi, kho, bhikkhave, tīhi dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṃ.",
  "an11.10:6.1": "Aparehipi, bhikkhave, tīhi dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṃ.",
  "an11.10:6.2": "Katamehi tīhi?",
  "an11.10:6.3": "Iddhipāṭihāriyena, ādesanāpāṭihāriyena, anusāsanīpāṭihāriyena—",
  "an11.10:6.4": "imehi kho, bhikkhave, tīhi dhammehi samannāgato bhikkhu accantaniṭṭho hoti, accantayogakkhemī accantabrahmacārī accantapariyosāno seṭṭho devamanussānaṃ.",
  "an11.10:7.1": "Aparehipi, bhikkhave, tīhi dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṃ.",
  "an11.10:7.2": "Katamehi tīhi?",
  "an11.10:7.3": "Sammādiṭṭhiyā, sammāñāṇena, sammāvimuttiyā—",
  "an11.10:7.4": "imehi kho, bhikkhave, tīhi dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṃ.",
  "an11.10:8.1": "Dvīhi, bhikkhave, dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṃ.",
  "an11.10:8.2": "Katamehi dvīhi?",
  "an11.10:8.3": "Vijjāya, caraṇena—",
  "an11.10:8.4": "imehi kho, bhikkhave, dvīhi dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṃ.",
  "an11.10:8.5": "Brahmunā pesā, bhikkhave, sanaṅkumārena gāthā bhāsitā:",
  "an11.10:9.1": "<span class=\\\"cross\\\" title=\\\"^dn3#34 [Ambaṭṭhasutta/3. Khattiyaseṭṭhabhāva] | ^dn27#43 [Aggaññasutta/15. Bodhipakkhiyabhāvanā] | ^mn53#16 [Sekhasutta] | ^sn6.11#1 [11. Sanaṅkumārasutta] | ^sn21.11#1 [11. Mahākappinasutta]\\\" id=\\\"note18\\\">*</span> <a class=\\\"sc\\\" id=\\\"6\\\"></a>‘Khattiyo seṭṭho janetasmiṃ,",
  "an11.10:9.2": "ye gottapaṭisārino;",
  "an11.10:9.3": "Vijjācaraṇasampanno,",
  "an11.10:9.4": "so seṭṭho devamānuse’ti.",
  "an11.10:10.1": "Sā kho panesā, bhikkhave, sanaṅkumārena gāthā bhāsitā subhāsitā, no dubbhāsitā;",
  "an11.10:10.2": "atthasaṃhitā, no anatthasaṃhitā;",
  "an11.10:10.3": "anumatā mayā.",
  "an11.10:10.4": "Ahampi, bhikkhave, evaṃ vadāmi:",
  "an11.10:11.1": "‘Khattiyo seṭṭho janetasmiṃ,",
  "an11.10:11.2": "ye gottapaṭisārino;",
  "an11.10:11.3": "Vijjācaraṇasampanno,",
  "an11.10:11.4": "so seṭṭho devamānuse’”ti.",
  "an11.10:12.1": "Dasamaṃ.",
  "an11.10:13.1": "Nissayavaggo paṭhamo.",
  "an11.10:14.1": "Kimatthiyā cetanā tayo,",
  "an11.10:14.2": "upanisā byasanena ca;",
  "an11.10:14.3": "Dve saññā manasikāro,",
  "an11.10:14.4": "saddho moranivāpakanti."
}