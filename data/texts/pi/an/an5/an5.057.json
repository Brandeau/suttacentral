{
  "_markup_path": "markup/an/an05/an5.057.html",
  "_alt_strings": [
    "en/sujato/an/an05/an5.057.json"
  ],
  "an5.57:1.1": "Aṅguttara Nikāya 5",
  "an5.57:2.1": "6. Nīvaraṇavagga",
  "an5.57:3.1": "<span class=\"var\" id=\"note181\" title=\"ṭhānasuttaṃ (bj)\">57. Abhiṇhapaccavekkhitabbaṭhānasutta</span>",
  "an5.57:4.1": "“Pañcimāni, bhikkhave, ṭhānāni abhiṇhaṃ paccavekkhitabbāni itthiyā vā purisena vā gahaṭṭhena vā pabbajitena vā.",
  "an5.57:4.2": "Katamāni pañca?",
  "an5.57:4.3": "‘Jarādhammomhi, jaraṃ anatīto’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā.",
  "an5.57:4.4": "‘Byādhidhammomhi, byādhiṃ anatīto’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā.",
  "an5.57:4.5": "‘Maraṇadhammomhi, maraṇaṃ anatīto’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā.",
  "an5.57:4.6": "‘Sabbehi me piyehi manāpehi nānābhāvo vinābhāvo’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā.",
  "an5.57:4.7": "‘Kammassakomhi, kammadāyādo kammayoni kammabandhu kammapaṭisaraṇo.",
  "an5.57:4.8": "Yaṃ kammaṃ karissāmi—",
  "an5.57:4.9": "kalyāṇaṃ vā pāpakaṃ vā—",
  "an5.57:4.10": "tassa dāyādo bhavissāmī’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā.",
  "an5.57:5.1": "Kiñca, bhikkhave, atthavasaṃ paṭicca ‘jarādhammomhi, jaraṃ anatīto’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā?",
  "an5.57:5.2": "Atthi, bhikkhave, sattānaṃ yobbane yobbanamado, yena madena mattā kāyena duccaritaṃ caranti, vācāya duccaritaṃ caranti, manasā duccaritaṃ caranti.",
  "an5.57:5.3": "Tassa taṃ ṭhānaṃ abhiṇhaṃ paccavekkhato yo yobbane yobbanamado so sabbaso vā pahīyati tanu vā pana hoti.",
  "an5.57:5.4": "Idaṃ kho, bhikkhave, atthavasaṃ paṭicca ‘jarādhammomhi, jaraṃ anatīto’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā.",
  "an5.57:6.1": "Kiñca, bhikkhave, atthavasaṃ paṭicca ‘byādhidhammomhi, byādhiṃ anatīto’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā?",
  "an5.57:6.2": "Atthi, bhikkhave, sattānaṃ ārogye ārogyamado, yena madena mattā kāyena duccaritaṃ caranti, vācāya duccaritaṃ caranti, manasā duccaritaṃ caranti.",
  "an5.57:6.3": "Tassa taṃ ṭhānaṃ abhiṇhaṃ paccavekkhato yo ārogye ārogyamado so sabbaso vā pahīyati tanu vā pana hoti.",
  "an5.57:6.4": "Idaṃ kho, bhikkhave, atthavasaṃ paṭicca ‘byādhidhammomhi, byādhiṃ anatīto’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā.",
  "an5.57:7.1": "Kiñca, bhikkhave, atthavasaṃ paṭicca ‘maraṇadhammomhi, maraṇaṃ anatīto’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā?",
  "an5.57:7.2": "Atthi, bhikkhave, sattānaṃ jīvite jīvitamado, yena madena mattā kāyena duccaritaṃ caranti, vācāya duccaritaṃ caranti, manasā duccaritaṃ caranti.",
  "an5.57:7.3": "Tassa taṃ ṭhānaṃ abhiṇhaṃ paccavekkhato yo jīvite jīvitamado so sabbaso vā pahīyati tanu vā pana hoti.",
  "an5.57:7.4": "Idaṃ kho, bhikkhave, atthavasaṃ paṭicca ‘maraṇadhammomhi, maraṇaṃ anatīto’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā.",
  "an5.57:8.1": "Kiñca, bhikkhave, atthavasaṃ paṭicca ‘sabbehi me piyehi manāpehi nānābhāvo vinābhāvo’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā?",
  "an5.57:8.2": "Atthi, bhikkhave, sattānaṃ piyesu manāpesu yo chandarāgo yena rāgena rattā kāyena duccaritaṃ caranti, vācāya duccaritaṃ caranti, manasā duccaritaṃ caranti.",
  "an5.57:8.3": "Tassa taṃ ṭhānaṃ abhiṇhaṃ paccavekkhato yo piyesu manāpesu chandarāgo so sabbaso vā pahīyati tanu vā pana hoti.",
  "an5.57:8.4": "Idaṃ kho, bhikkhave, atthavasaṃ paṭicca ‘sabbehi me piyehi manāpehi nānābhāvo vinābhāvo’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā.",
  "an5.57:9.1": "Kiñca, bhikkhave, atthavasaṃ paṭicca ‘kammassakomhi, kammadāyādo kammayoni kammabandhu kammapaṭisaraṇo, yaṃ kammaṃ karissāmi—",
  "an5.57:9.2": "kalyāṇaṃ vā pāpakaṃ vā—",
  "an5.57:9.3": "tassa dāyādo bhavissāmī’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā?",
  "an5.57:9.4": "Atthi, bhikkhave, sattānaṃ kāyaduccaritaṃ vacīduccaritaṃ manoduccaritaṃ.",
  "an5.57:9.5": "Tassa taṃ ṭhānaṃ abhiṇhaṃ paccavekkhato sabbaso vā duccaritaṃ pahīyati tanu vā pana hoti.",
  "an5.57:9.6": "Idaṃ kho, bhikkhave, atthavasaṃ paṭicca ‘kammassakomhi, kammadāyādo kammayoni kammabandhu kammapaṭisaraṇo, yaṃ kammaṃ karissāmi—",
  "an5.57:9.7": "kalyāṇaṃ vā pāpakaṃ vā—",
  "an5.57:9.8": "tassa dāyādo bhavissāmī’ti abhiṇhaṃ paccavekkhitabbaṃ itthiyā vā purisena vā gahaṭṭhena vā pabbajitena vā.",
  "an5.57:10.1": "<span class=\"var\" title=\"sace (pts1, mr)\" id=\"note182\">Sa kho</span> so, bhikkhave, ariyasāvako iti paṭisañcikkhati:",
  "an5.57:10.2": "‘na kho <span class=\"var\" title=\"ahañceveko jarādhammomhi (mr)\" id=\"note183\">ahaññeveko jarādhammo</span> jaraṃ anatīto, atha kho yāvatā sattānaṃ āgati gati cuti upapatti sabbe sattā jarādhammā jaraṃ anatītā’ti.",
  "an5.57:10.3": "Tassa taṃ ṭhānaṃ abhiṇhaṃ paccavekkhato maggo sañjāyati.",
  "an5.57:10.4": "So taṃ maggaṃ āsevati bhāveti bahulīkaroti.",
  "an5.57:10.5": "Tassa taṃ maggaṃ āsevato bhāvayato bahulīkaroto saṃyojanāni sabbaso pahīyanti anusayā byantīhonti.",
  "an5.57:11.1": "‘Na kho ahaññeveko byādhidhammo byādhiṃ anatīto, atha kho yāvatā sattānaṃ āgati gati cuti upapatti sabbe sattā byādhidhammā byādhiṃ anatītā’ti.",
  "an5.57:11.2": "Tassa taṃ ṭhānaṃ abhiṇhaṃ paccavekkhato maggo sañjāyati.",
  "an5.57:11.3": "So taṃ maggaṃ āsevati bhāveti bahulīkaroti.",
  "an5.57:11.4": "Tassa taṃ maggaṃ āsevato bhāvayato bahulīkaroto saṃyojanāni sabbaso pahīyanti, anusayā byantīhonti.",
  "an5.57:12.1": "‘Na kho ahaññeveko maraṇadhammo maraṇaṃ anatīto, atha kho yāvatā sattānaṃ āgati gati cuti upapatti sabbe sattā maraṇadhammā maraṇaṃ anatītā’ti.",
  "an5.57:12.2": "Tassa taṃ ṭhānaṃ abhiṇhaṃ paccavekkhato maggo sañjāyati.",
  "an5.57:12.3": "So taṃ maggaṃ āsevati bhāveti bahulīkaroti.",
  "an5.57:12.4": "Tassa taṃ maggaṃ āsevato bhāvayato bahulīkaroto saṃyojanāni sabbaso pahīyanti, anusayā byantīhonti.",
  "an5.57:13.1": "‘Na kho mayhevekassa sabbehi piyehi manāpehi nānābhāvo vinābhāvo, atha kho yāvatā sattānaṃ āgati gati cuti upapatti sabbesaṃ sattānaṃ piyehi manāpehi nānābhāvo vinābhāvo’ti.",
  "an5.57:13.2": "Tassa taṃ ṭhānaṃ abhiṇhaṃ paccavekkhato maggo sañjāyati.",
  "an5.57:13.3": "So taṃ maggaṃ āsevati bhāveti bahulīkaroti.",
  "an5.57:13.4": "Tassa taṃ maggaṃ āsevato bhāvayato bahulīkaroto saṃyojanāni sabbaso pahīyanti, anusayā byantīhonti.",
  "an5.57:14.1": "‘Na kho ahaññeveko kammassako kammadāyādo kammayoni kammabandhu kammapaṭisaraṇo, yaṃ kammaṃ karissāmi—",
  "an5.57:14.2": "kalyāṇaṃ vā pāpakaṃ vā—",
  "an5.57:14.3": "tassa dāyādo bhavissāmi;",
  "an5.57:14.4": "atha kho yāvatā sattānaṃ āgati gati cuti upapatti sabbe sattā kammassakā kammadāyādā kammayoni kammabandhu kammapaṭisaraṇā, yaṃ kammaṃ karissanti—",
  "an5.57:14.5": "kalyāṇaṃ vā pāpakaṃ vā—",
  "an5.57:14.6": "tassa dāyādā bhavissantī’ti.",
  "an5.57:14.7": "Tassa taṃ ṭhānaṃ abhiṇhaṃ paccavekkhato maggo sañjāyati.",
  "an5.57:14.8": "So taṃ maggaṃ āsevati bhāveti bahulīkaroti.",
  "an5.57:14.9": "Tassa taṃ maggaṃ āsevato bhāvayato bahulīkaroto saṃyojanāni sabbaso pahīyanti, anusayā byantīhontīti.",
  "an5.57:15.1": "Byādhidhammā jarādhammā,",
  "an5.57:15.2": "atho maraṇadhammino;",
  "an5.57:15.3": "Yathā dhammā tathā <span class=\"var\" title=\"santā (s1-3, km)\" id=\"note184\">sattā</span>,",
  "an5.57:15.4": "jigucchanti puthujjanā.",
  "an5.57:16.1": "Ahañce taṃ jiguccheyyaṃ,",
  "an5.57:16.2": "evaṃ dhammesu pāṇisu;",
  "an5.57:16.3": "Na metaṃ patirūpassa,",
  "an5.57:16.4": "mama evaṃ vihārino.",
  "an5.57:17.1": "Sohaṃ evaṃ viharanto,",
  "an5.57:17.2": "ñatvā dhammaṃ nirūpadhiṃ;",
  "an5.57:17.3": "Ārogye yobbanasmiñca,",
  "an5.57:17.4": "jīvitasmiñca ye madā.",
  "an5.57:18.1": "Sabbe made abhibhosmi,",
  "an5.57:18.2": "<span class=\"var\" title=\"nekkhamme daṭṭhu khemataṃ (^an3.39#1 [39. Sukhumālasutta])\" id=\"note185\">Nekkhammaṃ daṭṭhu khemato</span>;",
  "an5.57:18.3": "Tassa me ahu ussāho,",
  "an5.57:18.4": "Nibbānaṃ abhipassato.",
  "an5.57:19.1": "Nāhaṃ bhabbo etarahi,",
  "an5.57:19.2": "Kāmāni paṭisevituṃ;",
  "an5.57:19.3": "<span class=\"var\" title=\"anivattī (?)\" id=\"note186\">Anivatti</span> bhavissāmi,",
  "an5.57:19.4": "Brahmacariyaparāyaṇo”ti.",
  "an5.57:20.1": "Sattamaṃ."
}