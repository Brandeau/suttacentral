{
  "_markup_path": "markup/an/an05/an5.136.html",
  "_alt_strings": [
    "en/sujato/an/an05/an5.136.json"
  ],
  "an5.136:1.1": "Aṅguttara Nikāya 5",
  "an5.136:2.1": "14. Rājavagga",
  "an5.136:3.1": "136. Dutiyapatthanāsutta",
  "an5.136:4.1": "“Pañcahi, bhikkhave, aṅgehi samannāgato rañño khattiyassa muddhāvasittassa jeṭṭho putto <span class=\"var\" title=\"uparajjaṃ (s1-3, pts1, mr)\" id=\"note334\">oparajjaṃ</span> pattheti.",
  "an5.136:4.2": "Katamehi pañcahi?",
  "an5.136:4.3": "Idha, bhikkhave, rañño khattiyassa muddhāvasittassa jeṭṭho putto ubhato sujāto hoti mātito ca pitito ca, saṃsuddhagahaṇiko, yāva sattamā pitāmahayugā akkhitto anupakkuṭṭho jātivādena;",
  "an5.136:4.4": "abhirūpo hoti dassanīyo pāsādiko paramāya vaṇṇapokkharatāya samannāgato;",
  "an5.136:4.5": "mātāpitūnaṃ piyo hoti manāpo, balakāyassa piyo hoti manāpo;",
  "an5.136:4.6": "paṇḍito hoti viyatto medhāvī paṭibalo atītānāgatapaccuppanne atthe cintetuṃ.",
  "an5.136:5.1": "Tassa evaṃ hoti:",
  "an5.136:5.2": "‘ahaṃ khomhi ubhato sujāto mātito ca pitito ca, saṃsuddhagahaṇiko, yāva sattamā pitāmahayugā akkhitto anupakkuṭṭho jātivādena.",
  "an5.136:5.3": "Kasmāhaṃ oparajjaṃ na pattheyyaṃ.",
  "an5.136:5.4": "Ahaṃ khomhi abhirūpo dassanīyo pāsādiko paramāya vaṇṇapokkharatāya samannāgato.",
  "an5.136:5.5": "Kasmāhaṃ oparajjaṃ na pattheyyaṃ.",
  "an5.136:5.6": "Ahaṃ khomhi mātāpitūnaṃ piyo manāpo.",
  "an5.136:5.7": "Kasmāhaṃ oparajjaṃ na pattheyyaṃ.",
  "an5.136:5.8": "Ahaṃ khomhi balakāyassa piyo manāpo.",
  "an5.136:5.9": "Kasmāhaṃ oparajjaṃ na pattheyyaṃ.",
  "an5.136:5.10": "Ahaṃ khomhi paṇḍito viyatto medhāvī paṭibalo atītānāgatapaccuppanne atthe cintetuṃ.",
  "an5.136:5.11": "Kasmāhaṃ oparajjaṃ na pattheyyan’ti.",
  "an5.136:5.12": "Imehi kho, bhikkhave, pañcahi aṅgehi samannāgato rañño khattiyassa muddhāvasittassa jeṭṭho putto oparajjaṃ pattheti.",
  "an5.136:6.1": "Evamevaṃ kho, bhikkhave, pañcahi dhammehi samannāgato bhikkhu āsavānaṃ khayaṃ pattheti.",
  "an5.136:6.2": "Katamehi pañcahi?",
  "an5.136:6.3": "Idha, bhikkhave, bhikkhu sīlavā hoti … pe … samādāya sikkhati sikkhāpadesu;",
  "an5.136:6.4": "bahussuto hoti … pe … diṭṭhiyā suppaṭividdhā;",
  "an5.136:6.5": "catūsu satipaṭṭhānesu <span class=\"var\" title=\"supaṭṭhitacitto (bj, s1-3) | supatiṭṭhitacitto (pts1) | sūpaṭṭhitacitto (mr)\" id=\"note335\">suppatiṭṭhitacitto</span> hoti;",
  "an5.136:6.6": "āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu;",
  "an5.136:6.7": "paññavā hoti, udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.",
  "an5.136:7.1": "Tassa evaṃ hoti:",
  "an5.136:7.2": "‘ahaṃ khomhi sīlavā, pātimokkhasaṃvarasaṃvuto viharāmi ācāragocarasampanno aṇumattesu vajjesu bhayadassāvī, samādāya sikkhāmi sikkhāpadesu.",
  "an5.136:7.3": "Kasmāhaṃ āsavānaṃ khayaṃ na pattheyyaṃ.",
  "an5.136:7.4": "Ahaṃ khomhi bahussuto sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā <span class=\"var\" title=\"sātthā sabyañjanā (bj)\" id=\"note336\">sātthaṃ sabyañjanaṃ</span> kevalaparipuṇṇaṃ parisuddhaṃ brahmacariyaṃ abhivadanti, tathārūpā me dhammā bahussutā honti <span class=\"var\" title=\"dhatā (bj, pts1)\" id=\"note337\">dhātā</span> vacasā paricitā manasānupekkhitā diṭṭhiyā suppaṭividdhā.",
  "an5.136:7.5": "Kasmāhaṃ āsavānaṃ khayaṃ na pattheyyaṃ.",
  "an5.136:7.6": "Ahaṃ khomhi catūsu satipaṭṭhānesu suppatiṭṭhitacitto.",
  "an5.136:7.7": "Kasmāhaṃ āsavānaṃ khayaṃ na pattheyyaṃ.",
  "an5.136:7.8": "Ahaṃ khomhi āraddhavīriyo viharāmi akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu.",
  "an5.136:7.9": "Kasmāhaṃ āsavānaṃ khayaṃ na pattheyyaṃ.",
  "an5.136:7.10": "Ahaṃ khomhi paññavā udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.",
  "an5.136:7.11": "Kasmāhaṃ āsavānaṃ khayaṃ na pattheyyan’ti.",
  "an5.136:7.12": "Imehi kho, bhikkhave, pañcahi dhammehi samannāgato bhikkhu āsavānaṃ khayaṃ patthetī”ti.",
  "an5.136:8.1": "Chaṭṭhaṃ."
}