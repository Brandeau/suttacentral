{
  "_markup_path": "markup/an/an05/an5.214.html",
  "_alt_strings": [
    "en/sujato/an/an05/an5.214.json"
  ],
  "an5.214:1.1": "Aṅguttara Nikāya 5",
  "an5.214:2.1": "22. Akkosakavagga",
  "an5.214:3.1": "214. Bahubhāṇisutta",
  "an5.214:4.1": "“Pañcime, bhikkhave, ādīnavā bahubhāṇismiṃ puggale.",
  "an5.214:4.2": "Katame pañca?",
  "an5.214:4.3": "Musā bhaṇati, pisuṇaṃ bhaṇati, pharusaṃ bhaṇati, samphappalāpaṃ bhaṇati, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.",
  "an5.214:4.4": "Ime kho, bhikkhave, pañca ādīnavā bahubhāṇismiṃ puggale.",
  "an5.214:5.1": "Pañcime, bhikkhave, ānisaṃsā mantabhāṇismiṃ puggale.",
  "an5.214:5.2": "Katame pañca?",
  "an5.214:5.3": "Na musā bhaṇati, na pisuṇaṃ bhaṇati, na pharusaṃ bhaṇati, na samphappalāpaṃ bhaṇati, kāyassa bhedā paraṃ maraṇā sugatiṃ saggaṃ lokaṃ upapajjati.",
  "an5.214:5.4": "Ime kho, bhikkhave, pañca ānisaṃsā mantabhāṇismiṃ puggale”ti.",
  "an5.214:6.1": "Catutthaṃ."
}