{
  "_markup_path": "markup/an/an05/an5.027.html",
  "_alt_strings": [
    "en/sujato/an/an05/an5.027.json"
  ],
  "an5.27:1.1": "Aṅguttara Nikāya 5",
  "an5.27:2.1": "3. Pañcaṅgikavagga",
  "an5.27:3.1": "27. Samādhisutta",
  "an5.27:4.1": "“Samādhiṃ, bhikkhave, bhāvetha appamāṇaṃ nipakā patissatā.",
  "an5.27:4.2": "Samādhiṃ, bhikkhave, bhāvayataṃ appamāṇaṃ nipakānaṃ patissatānaṃ pañca ñāṇāni paccattaññeva uppajjanti.",
  "an5.27:4.3": "Katamāni pañca?",
  "an5.27:4.4": "‘Ayaṃ samādhi paccuppannasukho ceva āyatiñca sukhavipāko’ti paccattaññeva ñāṇaṃ uppajjati, ‘ayaṃ samādhi ariyo nirāmiso’ti paccattaññeva ñāṇaṃ uppajjati, ‘ayaṃ samādhi <span class=\"var\" title=\"mahāpurisasevitoti (mr)\" id=\"note45\">akāpurisasevito’ti</span> paccattaññeva ñāṇaṃ uppajjati, ‘ayaṃ samādhi santo paṇīto paṭippassaddhaladdho ekodibhāvādhigato, <span class=\"var\" title=\"na ca sasaṅkhāraniggayhavāritacatoti (bj) | na ca sasaṅkhāraniggayhavāritappattoti (s1-3) | na ca sasaṅkhāraniggayhavāritāvaṭoti (pts1) | na ca sasaṅkhāraniggayhavārivāvaṭoti (mr) | na sasaṅkhāraniggayhavāriyādhigatoti (?)\" id=\"note46\">na sasaṅkhāraniggayhavāritagato’ti</span> paccattaññeva ñāṇaṃ uppajjati, ‘sato kho panāhaṃ imaṃ samāpajjāmi <span class=\"var\" title=\"sato ca uṭṭhahāmīti (bj) | sato vuṭṭhahāmīti (s1-3, km) | so kho panāhaṃ imaṃ samādhiṃ satova samāpajjāmi satova vuṭṭhahāmīti (pts1)\" id=\"note47\">sato vuṭṭhahāmī’ti</span> paccattaññeva ñāṇaṃ uppajjati.",
  "an5.27:5.1": "Samādhiṃ, bhikkhave, bhāvetha appamāṇaṃ nipakā patissatā.",
  "an5.27:5.2": "Samādhiṃ, bhikkhave, bhāvayataṃ appamāṇaṃ nipakānaṃ patissatānaṃ imāni pañca ñāṇāni paccattaññeva uppajjantī”ti.",
  "an5.27:6.1": "Sattamaṃ."
}