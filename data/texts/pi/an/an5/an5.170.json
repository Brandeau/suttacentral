{
  "_markup_path": "markup/an/an05/an5.170.html",
  "_alt_strings": [
    "en/sujato/an/an05/an5.170.json"
  ],
  "an5.170:1.1": "Aṅguttara Nikāya 5",
  "an5.170:2.1": "17. Āghātavagga",
  "an5.170:3.1": "170. Bhaddajisutta",
  "an5.170:4.1": "Ekaṃ samayaṃ āyasmā ānando kosambiyaṃ viharati ghositārāme.",
  "an5.170:4.2": "Atha kho āyasmā bhaddaji yenāyasmā ānando tenupasaṅkami;",
  "an5.170:4.3": "upasaṅkamitvā āyasmatā ānandena saddhiṃ sammodi.",
  "an5.170:4.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an5.170:4.5": "Ekamantaṃ nisinnaṃ kho āyasmantaṃ bhaddajiṃ āyasmā ānando etadavoca:",
  "an5.170:4.6": "“kiṃ nu kho, āvuso bhaddaji, dassanānaṃ aggaṃ, kiṃ savanānaṃ aggaṃ, kiṃ sukhānaṃ aggaṃ, kiṃ saññānaṃ aggaṃ, kiṃ bhavānaṃ aggan”ti?",
  "an5.170:5.1": "“Atthāvuso, brahmā abhibhū anabhibhūto aññadatthudaso vasavattī, yo taṃ brahmānaṃ passati, idaṃ dassanānaṃ aggaṃ.",
  "an5.170:5.2": "Atthāvuso, ābhassarā nāma devā sukhena abhisannā parisannā.",
  "an5.170:5.3": "Te kadāci karahaci udānaṃ udānenti:",
  "an5.170:5.4": "‘aho sukhaṃ, aho sukhan’ti.",
  "an5.170:5.5": "Yo taṃ saddaṃ suṇāti, idaṃ savanānaṃ aggaṃ.",
  "an5.170:5.6": "Atthāvuso, subhakiṇhā nāma devā.",
  "an5.170:5.7": "Te santaṃyeva tusitā sukhaṃ paṭivedenti, idaṃ sukhānaṃ aggaṃ.",
  "an5.170:5.8": "Atthāvuso, ākiñcaññāyatanūpagā devā, idaṃ saññānaṃ aggaṃ.",
  "an5.170:5.9": "Atthāvuso, nevasaññānāsaññāyatanūpagā devā, idaṃ bhavānaṃ aggan”ti.",
  "an5.170:5.10": "“Sameti kho idaṃ āyasmato bhaddajissa, yadidaṃ bahunā janenā”ti?",
  "an5.170:6.1": "“Āyasmā kho ānando bahussuto.",
  "an5.170:6.2": "Paṭibhātu āyasmantaṃyeva ānandan”ti.",
  "an5.170:6.3": "“Tenahāvuso bhaddaji, suṇāhi, sādhukaṃ manasi karohi;",
  "an5.170:6.4": "bhāsissāmī”ti.",
  "an5.170:6.5": "“Evamāvuso”ti kho āyasmā bhaddaji āyasmato ānandassa paccassosi.",
  "an5.170:6.6": "Āyasmā ānando etadavoca:",
  "an5.170:7.1": "“Yathā passato kho, āvuso, anantarā āsavānaṃ khayo hoti, idaṃ dassanānaṃ aggaṃ.",
  "an5.170:7.2": "Yathā suṇato anantarā āsavānaṃ khayo hoti, idaṃ savanānaṃ aggaṃ.",
  "an5.170:7.3": "Yathā sukhitassa anantarā āsavānaṃ khayo hoti, idaṃ sukhānaṃ aggaṃ.",
  "an5.170:7.4": "Yathā saññissa anantarā āsavānaṃ khayo hoti, idaṃ saññānaṃ aggaṃ.",
  "an5.170:7.5": "Yathā bhūtassa anantarā āsavānaṃ khayo hoti, idaṃ bhavānaṃ aggan”ti.",
  "an5.170:8.1": "Dasamaṃ.",
  "an5.170:9.1": "Āghātavaggo dutiyo.",
  "an5.170:10.1": "Dve āghātavinayā,",
  "an5.170:10.2": "sākacchā sājīvato pañhaṃ;",
  "an5.170:10.3": "Pucchā nirodho codanā,",
  "an5.170:10.4": "sīlaṃ nisanti bhaddajīti."
}