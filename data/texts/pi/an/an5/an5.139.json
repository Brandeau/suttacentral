{
  "_markup_path": "markup/an/an05/an5.139.html",
  "_alt_strings": [
    "en/sujato/an/an05/an5.139.json"
  ],
  "an5.139:1.1": "Aṅguttara Nikāya 5",
  "an5.139:2.1": "14. Rājavagga",
  "an5.139:3.1": "139. Akkhamasutta",
  "an5.139:4.1": "“Pañcahi, bhikkhave, aṅgehi samannāgato rañño nāgo na rājāraho hoti na rājabhoggo, na rañño aṅgaṃtveva saṅkhaṃ gacchati.",
  "an5.139:4.2": "Katamehi pañcahi?",
  "an5.139:4.3": "Idha, bhikkhave, rañño nāgo akkhamo hoti rūpānaṃ, akkhamo saddānaṃ, akkhamo gandhānaṃ, akkhamo rasānaṃ, akkhamo phoṭṭhabbānaṃ.",
  "an5.139:5.1": "Kathañca, bhikkhave, rañño nāgo akkhamo hoti rūpānaṃ?",
  "an5.139:5.2": "Idha, bhikkhave, rañño nāgo saṅgāmagato hatthikāyaṃ vā disvā assakāyaṃ vā disvā rathakāyaṃ vā disvā pattikāyaṃ vā disvā saṃsīdati visīdati, na santhambhati na sakkoti saṅgāmaṃ otarituṃ.",
  "an5.139:5.3": "Evaṃ kho, bhikkhave, rañño nāgo akkhamo hoti rūpānaṃ.",
  "an5.139:5.4": "<span class=\"brnum\">(1)</span>",
  "an5.139:6.1": "Kathañca, bhikkhave, rañño nāgo akkhamo hoti saddānaṃ?",
  "an5.139:6.2": "Idha, bhikkhave, rañño nāgo saṅgāmagato hatthisaddaṃ vā sutvā assasaddaṃ vā sutvā rathasaddaṃ vā sutvā pattisaddaṃ vā sutvā bheripaṇavasaṅkhatiṇavaninnādasaddaṃ vā sutvā saṃsīdati visīdati, na santhambhati na sakkoti saṅgāmaṃ otarituṃ.",
  "an5.139:6.3": "Evaṃ kho, bhikkhave, rañño nāgo akkhamo hoti saddānaṃ.",
  "an5.139:6.4": "<span class=\"brnum\">(2)</span>",
  "an5.139:7.1": "Kathañca, bhikkhave, rañño nāgo akkhamo hoti gandhānaṃ?",
  "an5.139:7.2": "Idha, bhikkhave, rañño nāgo saṅgāmagato ye te rañño nāgā abhijātā saṅgāmāvacarā tesaṃ muttakarīsassa gandhaṃ ghāyitvā saṃsīdati visīdati, na santhambhati na sakkoti saṅgāmaṃ otarituṃ.",
  "an5.139:7.3": "Evaṃ kho, bhikkhave, rañño nāgo akkhamo hoti gandhānaṃ.",
  "an5.139:7.4": "<span class=\"brnum\">(3)</span>",
  "an5.139:8.1": "Kathañca, bhikkhave, rañño nāgo akkhamo hoti rasānaṃ?",
  "an5.139:8.2": "Idha, bhikkhave, rañño nāgo saṅgāmagato ekissā vā tiṇodakadattiyā <span class=\"var\" title=\"vihanīto (s1-3) | vihānito (katthaci)\" id=\"note340\">vimānito</span> dvīhi vā tīhi vā catūhi vā pañcahi vā tiṇodakadattīhi <span class=\"var\" title=\"vihanīto (s1-3) | vihānito (katthaci)\" id=\"note341\">vimānito</span> saṃsīdati visīdati, na santhambhati na sakkoti saṅgāmaṃ otarituṃ.",
  "an5.139:8.3": "Evaṃ kho, bhikkhave, rañño nāgo akkhamo hoti rasānaṃ.",
  "an5.139:8.4": "<span class=\"brnum\">(4)</span>",
  "an5.139:9.1": "Kathañca, bhikkhave, rañño nāgo akkhamo hoti phoṭṭhabbānaṃ?",
  "an5.139:9.2": "Idha, bhikkhave, rañño nāgo saṅgāmagato ekena vā saravegena viddho, dvīhi vā tīhi vā catūhi vā pañcahi vā saravegehi viddho saṃsīdati visīdati, na santhambhati na sakkoti saṅgāmaṃ otarituṃ.",
  "an5.139:9.3": "Evaṃ kho, bhikkhave, rañño nāgo akkhamo hoti phoṭṭhabbānaṃ.",
  "an5.139:9.4": "<span class=\"brnum\">(5)</span>",
  "an5.139:10.1": "Imehi kho, bhikkhave, pañcahi aṅgehi samannāgato rañño nāgo na rājāraho hoti na rājabhoggo na rañño aṅgaṃtveva saṅkhaṃ gacchati.",
  "an5.139:11.1": "Evamevaṃ kho, bhikkhave, pañcahi aṅgehi samannāgato bhikkhu na āhuneyyo hoti na pāhuneyyo na dakkhiṇeyyo na añjalikaraṇīyo na anuttaraṃ puññakkhettaṃ lokassa.",
  "an5.139:11.2": "Katamehi pañcahi?",
  "an5.139:11.3": "Idha, bhikkhave, bhikkhu akkhamo hoti rūpānaṃ, akkhamo saddānaṃ, akkhamo gandhānaṃ, akkhamo rasānaṃ, akkhamo phoṭṭhabbānaṃ.",
  "an5.139:12.1": "Kathañca, bhikkhave, bhikkhu akkhamo hoti rūpānaṃ?",
  "an5.139:12.2": "Idha, bhikkhave, bhikkhu cakkhunā rūpaṃ disvā rajanīye rūpe sārajjati, na sakkoti cittaṃ samādahituṃ.",
  "an5.139:12.3": "Evaṃ kho, bhikkhave, bhikkhu akkhamo hoti rūpānaṃ.",
  "an5.139:12.4": "<span class=\"brnum\">(1)</span>",
  "an5.139:13.1": "Kathañca, bhikkhave, bhikkhu akkhamo hoti saddānaṃ?",
  "an5.139:13.2": "Idha, bhikkhave, bhikkhu sotena saddaṃ sutvā rajanīye sadde sārajjati, na sakkoti cittaṃ samādahituṃ.",
  "an5.139:13.3": "Evaṃ kho, bhikkhave, bhikkhu akkhamo hoti saddānaṃ.",
  "an5.139:13.4": "<span class=\"brnum\">(2)</span>",
  "an5.139:14.1": "Kathañca, bhikkhave, bhikkhu akkhamo hoti gandhānaṃ?",
  "an5.139:14.2": "Idha, bhikkhave, bhikkhu ghānena gandhaṃ ghāyitvā rajanīye gandhe sārajjati, na sakkoti cittaṃ samādahituṃ.",
  "an5.139:14.3": "Evaṃ kho, bhikkhave, bhikkhu akkhamo hoti gandhānaṃ.",
  "an5.139:14.4": "<span class=\"brnum\">(3)</span>",
  "an5.139:15.1": "Kathañca, bhikkhave, bhikkhu akkhamo hoti rasānaṃ?",
  "an5.139:15.2": "Idha, bhikkhave, bhikkhu jivhāya rasaṃ sāyitvā rajanīye rase sārajjati, na sakkoti cittaṃ samādahituṃ.",
  "an5.139:15.3": "Evaṃ kho, bhikkhave, bhikkhu akkhamo hoti rasānaṃ.",
  "an5.139:15.4": "<span class=\"brnum\">(4)</span>",
  "an5.139:16.1": "Kathañca, bhikkhave, bhikkhu akkhamo hoti phoṭṭhabbānaṃ?",
  "an5.139:16.2": "Idha, bhikkhave, bhikkhu kāyena phoṭṭhabbaṃ phusitvā rajanīye phoṭṭhabbe sārajjati, na sakkoti cittaṃ samādahituṃ.",
  "an5.139:16.3": "Evaṃ kho, bhikkhave, bhikkhu akkhamo hoti phoṭṭhabbānaṃ.",
  "an5.139:16.4": "<span class=\"brnum\">(5)</span>",
  "an5.139:17.1": "Imehi kho, bhikkhave, pañcahi dhammehi samannāgato bhikkhu na āhuneyyo hoti na pāhuneyyo na dakkhiṇeyyo na añjalikaraṇīyo na anuttaraṃ puññakkhettaṃ lokassa.",
  "an5.139:18.1": "Pañcahi, bhikkhave, aṅgehi samannāgato rañño nāgo rājāraho hoti rājabhoggo, rañño aṅgaṃtveva saṅkhaṃ gacchati.",
  "an5.139:18.2": "Katamehi pañcahi?",
  "an5.139:18.3": "Idha, bhikkhave, rañño nāgo khamo hoti rūpānaṃ, khamo saddānaṃ, khamo gandhānaṃ, khamo rasānaṃ, khamo phoṭṭhabbānaṃ.",
  "an5.139:19.1": "Kathañca, bhikkhave, rañño nāgo khamo hoti rūpānaṃ?",
  "an5.139:19.2": "Idha, bhikkhave, rañño nāgo saṅgāmagato hatthikāyaṃ vā disvā assakāyaṃ vā disvā rathakāyaṃ vā disvā pattikāyaṃ vā disvā na saṃsīdati na visīdati, santhambhati sakkoti saṅgāmaṃ otarituṃ.",
  "an5.139:19.3": "Evaṃ kho, bhikkhave, rañño nāgo khamo hoti rūpānaṃ.",
  "an5.139:19.4": "<span class=\"brnum\">(1)</span>",
  "an5.139:20.1": "Kathañca, bhikkhave, rañño nāgo khamo hoti saddānaṃ?",
  "an5.139:20.2": "Idha, bhikkhave, rañño nāgo saṅgāmagato hatthisaddaṃ vā sutvā assasaddaṃ vā sutvā rathasaddaṃ vā sutvā pattisaddaṃ vā sutvā bheripaṇavasaṅkhatiṇavaninnādasaddaṃ vā sutvā na saṃsīdati na visīdati, santhambhati sakkoti saṅgāmaṃ otarituṃ.",
  "an5.139:20.3": "Evaṃ kho, bhikkhave, rañño nāgo khamo hoti saddānaṃ.",
  "an5.139:20.4": "<span class=\"brnum\">(2)</span>",
  "an5.139:21.1": "Kathañca, bhikkhave, rañño nāgo khamo hoti gandhānaṃ?",
  "an5.139:21.2": "Idha, bhikkhave, rañño nāgo saṅgāmagato ye te rañño nāgā abhijātā saṅgāmāvacarā tesaṃ muttakarīsassa gandhaṃ ghāyitvā na saṃsīdati na visīdati, santhambhati sakkoti saṅgāmaṃ otarituṃ.",
  "an5.139:21.3": "Evaṃ kho, bhikkhave, rañño nāgo khamo hoti gandhānaṃ.",
  "an5.139:21.4": "<span class=\"brnum\">(3)</span>",
  "an5.139:22.1": "Kathañca, bhikkhave, rañño nāgo khamo hoti rasānaṃ?",
  "an5.139:22.2": "Idha, bhikkhave, rañño nāgo saṅgāmagato ekissā vā tiṇodakadattiyā vimānito dvīhi vā tīhi vā catūhi vā pañcahi vā tiṇodakadattīhi vimānito na saṃsīdati na visīdati, santhambhati sakkoti saṅgāmaṃ otarituṃ.",
  "an5.139:22.3": "Evaṃ kho, bhikkhave, rañño nāgo khamo hoti rasānaṃ.",
  "an5.139:22.4": "<span class=\"brnum\">(4)</span>",
  "an5.139:23.1": "Kathañca, bhikkhave, rañño nāgo khamo hoti phoṭṭhabbānaṃ?",
  "an5.139:23.2": "Idha, bhikkhave, rañño nāgo saṅgāmagato ekena vā saravegena viddho, dvīhi vā tīhi vā catūhi vā pañcahi vā saravegehi viddho na saṃsīdati na visīdati, santhambhati sakkoti saṅgāmaṃ otarituṃ.",
  "an5.139:23.3": "Evaṃ kho, bhikkhave, rañño nāgo khamo hoti phoṭṭhabbānaṃ.",
  "an5.139:23.4": "<span class=\"brnum\">(5)</span>",
  "an5.139:24.1": "Imehi kho, bhikkhave, pañcahi aṅgehi samannāgato rañño nāgo rājāraho hoti rājabhoggo, rañño aṅgaṃtveva saṅkhaṃ gacchati.",
  "an5.139:25.1": "Evamevaṃ kho, bhikkhave, pañcahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa.",
  "an5.139:25.2": "Katamehi pañcahi?",
  "an5.139:25.3": "Idha, bhikkhave, bhikkhu khamo hoti rūpānaṃ, khamo saddānaṃ, khamo gandhānaṃ, khamo rasānaṃ, khamo phoṭṭhabbānaṃ.",
  "an5.139:26.1": "Kathañca, bhikkhave, bhikkhu khamo hoti rūpānaṃ?",
  "an5.139:26.2": "Idha, bhikkhave, bhikkhu cakkhunā rūpaṃ disvā rajanīye rūpe na sārajjati, sakkoti cittaṃ samādahituṃ.",
  "an5.139:26.3": "Evaṃ kho, bhikkhave, bhikkhu khamo hoti rūpānaṃ.",
  "an5.139:26.4": "<span class=\"brnum\">(1)</span>",
  "an5.139:27.1": "Kathañca, bhikkhave, bhikkhu khamo hoti saddānaṃ?",
  "an5.139:27.2": "Idha, bhikkhave, bhikkhu sotena saddaṃ sutvā rajanīye sadde na sārajjati, sakkoti cittaṃ samādahituṃ.",
  "an5.139:27.3": "Evaṃ kho, bhikkhave, bhikkhu khamo hoti saddānaṃ.",
  "an5.139:27.4": "<span class=\"brnum\">(2)</span>",
  "an5.139:28.1": "Kathañca, bhikkhave, bhikkhu khamo hoti gandhānaṃ.",
  "an5.139:28.2": "Idha, bhikkhave, bhikkhu ghānena gandhaṃ ghāyitvā rajanīye gandhe na sārajjati, sakkoti cittaṃ samādahituṃ.",
  "an5.139:28.3": "Evaṃ kho, bhikkhave, bhikkhu khamo hoti gandhānaṃ.",
  "an5.139:28.4": "<span class=\"brnum\">(3)</span>",
  "an5.139:29.1": "Kathañca, bhikkhave, bhikkhu khamo hoti rasānaṃ?",
  "an5.139:29.2": "Idha, bhikkhave, bhikkhu jivhāya rasaṃ sāyitvā rajanīye rase na sārajjati, sakkoti cittaṃ samādahituṃ.",
  "an5.139:29.3": "Evaṃ kho, bhikkhave, bhikkhu khamo hoti rasānaṃ.",
  "an5.139:29.4": "<span class=\"brnum\">(4)</span>",
  "an5.139:30.1": "Kathañca, bhikkhave, bhikkhu khamo hoti phoṭṭhabbānaṃ?",
  "an5.139:30.2": "Idha, bhikkhave, bhikkhu kāyena phoṭṭhabbaṃ phusitvā rajanīye phoṭṭhabbe na sārajjati, sakkoti cittaṃ samādahituṃ.",
  "an5.139:30.3": "Evaṃ kho, bhikkhave, bhikkhu khamo hoti phoṭṭhabbānaṃ.",
  "an5.139:30.4": "<span class=\"brnum\">(5)</span>",
  "an5.139:31.1": "Imehi kho, bhikkhave, pañcahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā”ti.",
  "an5.139:32.1": "Navamaṃ."
}