{
  "_markup_path": "markup/an/an05/an5.074.html",
  "_alt_strings": [
    "en/sujato/an/an05/an5.074.json"
  ],
  "an5.74:1.1": "Aṅguttara Nikāya 5",
  "an5.74:2.1": "8. Yodhājīvavagga",
  "an5.74:3.1": "74. Dutiyadhammavihārīsutta",
  "an5.74:4.1": "Atha kho aññataro bhikkhu yena bhagavā tenupasaṅkami;",
  "an5.74:4.2": "upasaṅkamitvā bhagavantaṃ abhivādetvā ekamantaṃ nisīdi.",
  "an5.74:4.3": "Ekamantaṃ nisinno kho so bhikkhu bhagavantaṃ etadavoca:",
  "an5.74:4.4": "“‘dhammavihārī, dhammavihārī’ti, bhante, vuccati.",
  "an5.74:4.5": "Kittāvatā nu kho, bhante, bhikkhu dhammavihārī hotī”ti?",
  "an5.74:5.1": "“Idha, bhikkhu, bhikkhu dhammaṃ pariyāpuṇāti—",
  "an5.74:5.2": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ;",
  "an5.74:5.3": "<span class=\"var\" title=\"uttariñcassa (bj, s1-3, km, pts1)\" id=\"note213\">uttari cassa</span> paññāya atthaṃ nappajānāti.",
  "an5.74:5.4": "Ayaṃ vuccati, bhikkhu:",
  "an5.74:5.5": "‘bhikkhu pariyattibahulo, no dhammavihārī’.",
  "an5.74:6.1": "Puna caparaṃ, bhikkhu, bhikkhu yathāsutaṃ yathāpariyattaṃ dhammaṃ vitthārena paresaṃ deseti, uttari cassa paññāya atthaṃ nappajānāti.",
  "an5.74:6.2": "Ayaṃ vuccati, bhikkhu:",
  "an5.74:6.3": "‘bhikkhu paññattibahulo, no dhammavihārī’.",
  "an5.74:7.1": "Puna caparaṃ, bhikkhu, bhikkhu yathāsutaṃ yathāpariyattaṃ dhammaṃ vitthārena sajjhāyaṃ karoti, uttari cassa paññāya atthaṃ nappajānāti.",
  "an5.74:7.2": "Ayaṃ vuccati, bhikkhu:",
  "an5.74:7.3": "‘bhikkhu sajjhāyabahulo, no dhammavihārī’.",
  "an5.74:8.1": "Puna caparaṃ, bhikkhu, bhikkhu yathāsutaṃ yathāpariyattaṃ dhammaṃ cetasā anuvitakketi anuvicāreti manasānupekkhati, uttari cassa paññāya atthaṃ nappajānāti.",
  "an5.74:8.2": "Ayaṃ vuccati, bhikkhu:",
  "an5.74:8.3": "‘bhikkhu vitakkabahulo, no dhammavihārī’.",
  "an5.74:9.1": "Idha, bhikkhu, bhikkhu dhammaṃ pariyāpuṇāti—",
  "an5.74:9.2": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ;",
  "an5.74:9.3": "uttari cassa paññāya atthaṃ pajānāti.",
  "an5.74:9.4": "Evaṃ kho, bhikkhu, bhikkhu dhammavihārī hoti.",
  "an5.74:10.1": "Iti kho, bhikkhu, desito mayā pariyattibahulo, desito paññattibahulo, desito sajjhāyabahulo, desito vitakkabahulo, desito dhammavihārī.",
  "an5.74:10.2": "Yaṃ kho, bhikkhu, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā.",
  "an5.74:10.3": "Etāni, bhikkhu, rukkhamūlāni, etāni suññāgārāni.",
  "an5.74:10.4": "Jhāyatha bhikkhu, mā pamādattha, mā pacchā vippaṭisārino ahuvattha.",
  "an5.74:10.5": "Ayaṃ vo amhākaṃ anusāsanī”ti.",
  "an5.74:11.1": "Catutthaṃ."
}