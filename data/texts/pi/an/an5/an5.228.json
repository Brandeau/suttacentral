{
  "_markup_path": "markup/an/an05/an5.228.html",
  "_alt_strings": [
    "en/sujato/an/an05/an5.228.json"
  ],
  "an5.228:1.1": "Aṅguttara Nikāya 5",
  "an5.228:2.1": "23. Dīghacārikavagga",
  "an5.228:3.1": "228. Ussūrabhattasutta",
  "an5.228:4.1": "“Pañcime, bhikkhave, ādīnavā ussūrabhatte kule.",
  "an5.228:4.2": "Katame pañca?",
  "an5.228:4.3": "Ye te atithī pāhunā, te na kālena paṭipūjenti;",
  "an5.228:4.4": "yā tā balipaṭiggāhikā devatā, tā na kālena paṭipūjenti;",
  "an5.228:4.5": "ye te samaṇabrāhmaṇā ekabhattikā rattūparatā viratā vikālabhojanā, te na kālena paṭipūjenti;",
  "an5.228:4.6": "dāsakammakaraporisā vimukhā kammaṃ karonti;",
  "an5.228:4.7": "tāvatakaṃyeva asamayena bhuttaṃ anojavantaṃ hoti.",
  "an5.228:4.8": "Ime kho, bhikkhave, pañca ādīnavā ussūrabhatte kule.",
  "an5.228:5.1": "Pañcime, bhikkhave, ānisaṃsā samayabhatte kule.",
  "an5.228:5.2": "Katame pañca?",
  "an5.228:5.3": "Ye te atithī pāhunā, te kālena paṭipūjenti;",
  "an5.228:5.4": "yā tā balipaṭiggāhikā devatā, tā kālena paṭipūjenti;",
  "an5.228:5.5": "ye te samaṇabrāhmaṇā ekabhattikā rattūparatā viratā vikālabhojanā, te kālena paṭipūjenti;",
  "an5.228:5.6": "dāsakammakaraporisā avimukhā kammaṃ karonti;",
  "an5.228:5.7": "tāvatakaṃyeva samayena bhuttaṃ ojavantaṃ hoti.",
  "an5.228:5.8": "Ime kho, bhikkhave, pañca ānisaṃsā samayabhatte kule”ti.",
  "an5.228:6.1": "Aṭṭhamaṃ."
}