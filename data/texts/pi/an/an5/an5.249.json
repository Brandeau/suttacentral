{
  "_markup_path": "markup/an/an05/an5.249.html",
  "_alt_strings": [
    "en/sujato/an/an05/an5.249.json"
  ],
  "an5.249:1.1": "Aṅguttara Nikāya 5",
  "an5.249:2.1": "25. Duccaritavagga",
  "an5.249:3.1": "<span class=\"var\" id=\"note551\" title=\"sivathikasuttaṃ (bj)\">249. Sivathikasutta</span>",
  "an5.249:4.1": "“Pañcime, bhikkhave, ādīnavā <span class=\"var\" title=\"sīvathikāya (bj, s1-3, km, pts1)\" id=\"note552\">sivathikāya</span>.",
  "an5.249:4.2": "Katame pañca?",
  "an5.249:4.3": "Asuci, duggandhā, sappaṭibhayā, vāḷānaṃ amanussānaṃ āvāso, bahuno janassa ārodanā—",
  "an5.249:4.4": "ime kho, bhikkhave, pañca ādīnavā sivathikāya.",
  "an5.249:5.1": "Evamevaṃ kho, bhikkhave, pañcime ādīnavā sivathikūpame puggale.",
  "an5.249:5.2": "Katame pañca?",
  "an5.249:5.3": "Idha, bhikkhave, ekacco puggalo asucinā kāyakammena samannāgato hoti;",
  "an5.249:5.4": "asucinā vacīkammena samannāgato hoti;",
  "an5.249:5.5": "asucinā manokammena samannāgato hoti.",
  "an5.249:5.6": "Idamassa asucitāya vadāmi.",
  "an5.249:5.7": "Seyyathāpi sā, bhikkhave, sivathikā asuci;",
  "an5.249:5.8": "tathūpamāhaṃ, bhikkhave, imaṃ puggalaṃ vadāmi.",
  "an5.249:6.1": "Tassa asucinā kāyakammena samannāgatassa, asucinā vacīkammena samannāgatassa, asucinā manokammena samannāgatassa pāpako kittisaddo abbhuggacchati.",
  "an5.249:6.2": "Idamassa duggandhatāya vadāmi.",
  "an5.249:6.3": "Seyyathāpi sā, bhikkhave, sivathikā duggandhā;",
  "an5.249:6.4": "tathūpamāhaṃ, bhikkhave, imaṃ puggalaṃ vadāmi.",
  "an5.249:7.1": "Tamenaṃ asucinā kāyakammena samannāgataṃ, asucinā vacīkammena samannāgataṃ, asucinā manokammena samannāgataṃ pesalā sabrahmacārī ārakā parivajjanti.",
  "an5.249:7.2": "Idamassa sappaṭibhayasmiṃ vadāmi.",
  "an5.249:7.3": "Seyyathāpi sā, bhikkhave, sivathikā sappaṭibhayā;",
  "an5.249:7.4": "tathūpamāhaṃ, bhikkhave, imaṃ puggalaṃ vadāmi.",
  "an5.249:8.1": "So asucinā kāyakammena samannāgato, asucinā vacīkammena samannāgato, asucinā manokammena samannāgato sabhāgehi puggalehi saddhiṃ saṃvasati.",
  "an5.249:8.2": "Idamassa vāḷāvāsasmiṃ vadāmi.",
  "an5.249:8.3": "Seyyathāpi sā, bhikkhave, sivathikā vāḷānaṃ amanussānaṃ āvāso;",
  "an5.249:8.4": "tathūpamāhaṃ, bhikkhave, imaṃ puggalaṃ vadāmi.",
  "an5.249:9.1": "Tamenaṃ asucinā kāyakammena samannāgataṃ, asucinā vacīkammena samannāgataṃ, asucinā manokammena samannāgataṃ pesalā sabrahmacārī disvā <span class=\"var\" title=\"khīyanadhammaṃ (bj) | khiyadhammaṃ (s1-3)\" id=\"note553\">khīyadhammaṃ</span> āpajjanti:",
  "an5.249:9.2": "‘aho vata no dukkhaṃ ye mayaṃ evarūpehi puggalehi saddhiṃ saṃvasāmā’ti.",
  "an5.249:9.3": "Idamassa ārodanāya vadāmi.",
  "an5.249:9.4": "Seyyathāpi sā, bhikkhave, sivathikā bahuno janassa ārodanā;",
  "an5.249:9.5": "tathūpamāhaṃ, bhikkhave, imaṃ puggalaṃ vadāmi.",
  "an5.249:9.6": "Ime kho, bhikkhave, pañca ādīnavā sivathikūpame puggale”ti.",
  "an5.249:10.1": "Navamaṃ."
}