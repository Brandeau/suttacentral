{
  "_markup_path": "markup/an/an05/an5.038.html",
  "_alt_strings": [
    "en/sujato/an/an05/an5.038.json"
  ],
  "an5.38:1.1": "Aṅguttara Nikāya 5",
  "an5.38:2.1": "4. Sumanavagga",
  "an5.38:3.1": "38. Saddhasutta",
  "an5.38:4.1": "“Pañcime, bhikkhave, saddhe kulaputte ānisaṃsā.",
  "an5.38:4.2": "Katame pañca?",
  "an5.38:4.3": "Ye te, bhikkhave, loke santo sappurisā te saddhaññeva paṭhamaṃ anukampantā anukampanti, no tathā assaddhaṃ;",
  "an5.38:4.4": "saddhaññeva paṭhamaṃ upasaṅkamantā upasaṅkamanti, no tathā assaddhaṃ;",
  "an5.38:4.5": "saddhaññeva paṭhamaṃ paṭiggaṇhantā paṭiggaṇhanti, no tathā assaddhaṃ;",
  "an5.38:4.6": "saddhaññeva paṭhamaṃ dhammaṃ desentā desenti, no tathā assaddhaṃ;",
  "an5.38:4.7": "saddho kāyassa bhedā paraṃ maraṇā sugatiṃ saggaṃ lokaṃ upapajjati.",
  "an5.38:4.8": "Ime kho, bhikkhave, pañca saddhe kulaputte ānisaṃsā.",
  "an5.38:5.1": "Seyyathāpi, bhikkhave, subhūmiyaṃ catumahāpathe mahānigrodho samantā pakkhīnaṃ paṭisaraṇaṃ hoti;",
  "an5.38:5.2": "evamevaṃ kho, bhikkhave, saddho kulaputto bahuno janassa paṭisaraṇaṃ hoti bhikkhūnaṃ bhikkhunīnaṃ upāsakānaṃ upāsikānanti.",
  "an5.38:6.1": "<span class=\"var\" title=\"sākhāpattaphalupeto (pts1) | sākhāpattabahupeto (katthaci) | sākhāpattapalāsūpeto (?)\" id=\"note101\">Sākhāpattaphalūpeto</span>,",
  "an5.38:6.2": "<span class=\"var\" title=\"khandhimā ca (bj)\" id=\"note102\">khandhimāva</span> mahādumo;",
  "an5.38:6.3": "Mūlavā phalasampanno,",
  "an5.38:6.4": "patiṭṭhā hoti pakkhinaṃ.",
  "an5.38:7.1": "Manorame āyatane,",
  "an5.38:7.2": "sevanti naṃ vihaṅgamā;",
  "an5.38:7.3": "Chāyaṃ <span class=\"var\" title=\"chāyatthino (si)\" id=\"note103\">chāyatthikā</span> yanti,",
  "an5.38:7.4": "phalatthā phalabhojino.",
  "an5.38:8.1": "Tatheva sīlasampannaṃ,",
  "an5.38:8.2": "saddhaṃ purisapuggalaṃ;",
  "an5.38:8.3": "Nivātavuttiṃ atthaddhaṃ,",
  "an5.38:8.4": "sorataṃ sakhilaṃ muduṃ.",
  "an5.38:9.1": "Vītarāgā vītadosā,",
  "an5.38:9.2": "vītamohā anāsavā;",
  "an5.38:9.3": "Puññakkhettāni lokasmiṃ,",
  "an5.38:9.4": "sevanti tādisaṃ naraṃ.",
  "an5.38:10.1": "Te tassa dhammaṃ desenti,",
  "an5.38:10.2": "Sabbadukkhāpanūdanaṃ;",
  "an5.38:10.3": "Yaṃ so dhammaṃ idhaññāya,",
  "an5.38:10.4": "Parinibbāti anāsavo”ti.",
  "an5.38:11.1": "Aṭṭhamaṃ."
}