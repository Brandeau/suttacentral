{
  "_markup_path": "markup/an/an05/an5.166.html",
  "_alt_strings": [
    "en/sujato/an/an05/an5.166.json"
  ],
  "an5.166:1.1": "Aṅguttara Nikāya 5",
  "an5.166:2.1": "17. Āghātavagga",
  "an5.166:3.1": "166. Nirodhasutta",
  "an5.166:4.1": "Tatra kho āyasmā sāriputto bhikkhū āmantesi … pe … “idhāvuso, bhikkhu sīlasampanno samādhisampanno paññāsampanno saññāvedayitanirodhaṃ <span class=\"var\" title=\"samāpajjeyyapi vuṭṭhaheyyapi (bj, s1-3, km, pts1)\" id=\"note412\">samāpajjeyyāpi vuṭṭhaheyyāpi</span>—",
  "an5.166:4.2": "atthetaṃ ṭhānaṃ.",
  "an5.166:4.3": "No ce diṭṭheva dhamme aññaṃ ārādheyya, atikkammeva <span class=\"var\" title=\"kabaḷiṃkārāhārabhakkhānaṃ (bj, s1, km, pts1) | kabaliṃ kārāhārabhakkhānaṃ (s2, s3)\" id=\"note413\">kabaḷīkārāhārabhakkhānaṃ</span> devānaṃ sahabyataṃ aññataraṃ manomayaṃ kāyaṃ upapanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:4.4": "atthetaṃ ṭhānan”ti.",
  "an5.166:5.1": "Evaṃ vutte, āyasmā udāyī āyasmantaṃ sāriputtaṃ etadavoca:",
  "an5.166:5.2": "“aṭṭhānaṃ kho etaṃ, āvuso sāriputta, anavakāso yaṃ so bhikkhu atikkammeva kabaḷīkārāhārabhakkhānaṃ devānaṃ sahabyataṃ aññataraṃ manomayaṃ kāyaṃ upapanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:5.3": "natthetaṃ ṭhānan”ti.",
  "an5.166:6.1": "Dutiyampi kho … pe … tatiyampi kho āyasmā sāriputto bhikkhū āmantesi:",
  "an5.166:6.2": "“idhāvuso, bhikkhu sīlasampanno samādhisampanno paññāsampanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:6.3": "atthetaṃ ṭhānaṃ.",
  "an5.166:6.4": "No ce diṭṭheva dhamme aññaṃ ārādheyya, atikkammeva kabaḷīkārāhārabhakkhānaṃ devānaṃ sahabyataṃ aññataraṃ manomayaṃ kāyaṃ upapanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:6.5": "atthetaṃ ṭhānan”ti.",
  "an5.166:7.1": "Tatiyampi kho āyasmā udāyī āyasmantaṃ sāriputtaṃ etadavoca:",
  "an5.166:7.2": "“aṭṭhānaṃ kho etaṃ, āvuso sāriputta, anavakāso yaṃ so bhikkhu atikkammeva kabaḷīkārāhārabhakkhānaṃ devānaṃ sahabyataṃ aññataraṃ manomayaṃ kāyaṃ upapanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:7.3": "natthetaṃ ṭhānan”ti.",
  "an5.166:8.1": "Atha kho āyasmato sāriputtassa etadahosi:",
  "an5.166:8.2": "“<span class=\"var\" title=\"yāvatatiyampi (bj, s1-3, pts1)\" id=\"note414\">yāvatatiyakampi</span> kho me āyasmā udāyī paṭikkosati, na ca me koci bhikkhu anumodati.",
  "an5.166:8.3": "Yannūnāhaṃ yena bhagavā tenupasaṅkameyyan”ti.",
  "an5.166:8.4": "Atha kho āyasmā sāriputto yena bhagavā tenupasaṅkami;",
  "an5.166:8.5": "upasaṅkamitvā bhagavantaṃ abhivādetvā ekamantaṃ nisīdi.",
  "an5.166:8.6": "Ekamantaṃ nisinno kho āyasmā sāriputto bhikkhū āmantesi:",
  "an5.166:8.7": "“idhāvuso, bhikkhu sīlasampanno samādhisampanno paññāsampanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:8.8": "atthetaṃ ṭhānaṃ.",
  "an5.166:8.9": "No ce diṭṭheva dhamme aññaṃ ārādheyya, atikkammeva kabaḷīkārāhārabhakkhānaṃ devānaṃ sahabyataṃ aññataraṃ manomayaṃ kāyaṃ upapanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:8.10": "atthetaṃ ṭhānan”ti.",
  "an5.166:9.1": "Evaṃ vutte, āyasmā udāyī āyasmantaṃ sāriputtaṃ etadavoca:",
  "an5.166:9.2": "“aṭṭhānaṃ kho etaṃ, āvuso sāriputta, anavakāso yaṃ so bhikkhu atikkammeva kabaḷīkārāhārabhakkhānaṃ devānaṃ sahabyataṃ aññataraṃ manomayaṃ kāyaṃ upapanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:9.3": "natthetaṃ ṭhānan”ti.",
  "an5.166:10.1": "Dutiyampi kho … pe … tatiyampi kho āyasmā sāriputto bhikkhū āmantesi:",
  "an5.166:10.2": "“idhāvuso, bhikkhu sīlasampanno samādhisampanno paññāsampanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:10.3": "atthetaṃ ṭhānaṃ.",
  "an5.166:10.4": "No ce diṭṭheva dhamme aññaṃ ārādheyya, atikkammeva kabaḷīkārāhārabhakkhānaṃ devānaṃ sahabyataṃ aññataraṃ manomayaṃ kāyaṃ upapanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:10.5": "atthetaṃ ṭhānan”ti.",
  "an5.166:11.1": "Tatiyampi kho āyasmā udāyī āyasmantaṃ sāriputtaṃ etadavoca:",
  "an5.166:11.2": "“aṭṭhānaṃ kho etaṃ, āvuso sāriputta, anavakāso yaṃ so bhikkhu atikkammeva kabaḷīkārāhārabhakkhānaṃ devānaṃ sahabyataṃ aññataraṃ manomayaṃ kāyaṃ upapanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:11.3": "natthetaṃ ṭhānan”ti.",
  "an5.166:12.1": "Atha kho āyasmato sāriputtassa etadahosi:",
  "an5.166:12.2": "“bhagavatopi kho me sammukhā āyasmā udāyī yāvatatiyakaṃ paṭikkosati, na ca me koci bhikkhu anumodati.",
  "an5.166:12.3": "Yannūnāhaṃ tuṇhī assan”ti.",
  "an5.166:12.4": "Atha kho āyasmā sāriputto tuṇhī ahosi.",
  "an5.166:13.1": "Atha kho bhagavā āyasmantaṃ udāyiṃ āmantesi:",
  "an5.166:13.2": "“kaṃ pana tvaṃ, udāyi, manomayaṃ kāyaṃ paccesī”ti?",
  "an5.166:13.3": "“Ye te, bhante, devā arūpino saññāmayā”ti.",
  "an5.166:13.4": "“Kiṃ nu kho tuyhaṃ, udāyi, bālassa abyattassa bhaṇitena.",
  "an5.166:13.5": "Tvampi nāma bhaṇitabbaṃ maññasī”ti.",
  "an5.166:14.1": "Atha kho bhagavā āyasmantaṃ ānandaṃ āmantesi:",
  "an5.166:14.2": "“atthi nāma, ānanda, theraṃ bhikkhuṃ vihesiyamānaṃ ajjhupekkhissatha.",
  "an5.166:14.3": "Na hi nāma, ānanda, kāruññampi bhavissati <span class=\"var\" title=\"byattamhi (s1-3, km, mr)\" id=\"note415\">theramhi</span> bhikkhumhi vihesiyamānamhī”ti.",
  "an5.166:15.1": "Atha kho bhagavā bhikkhū āmantesi:",
  "an5.166:15.2": "“idha, bhikkhave, bhikkhu sīlasampanno samādhisampanno paññāsampanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:15.3": "atthetaṃ ṭhānaṃ.",
  "an5.166:15.4": "No ce diṭṭheva dhamme aññaṃ ārādheyya, atikkammeva kabaḷīkārāhārabhakkhānaṃ devānaṃ sahabyataṃ aññataraṃ manomayaṃ kāyaṃ upapanno saññāvedayitanirodhaṃ samāpajjeyyāpi vuṭṭhaheyyāpi—",
  "an5.166:15.5": "atthetaṃ ṭhānan”ti.",
  "an5.166:15.6": "Idamavoca bhagavā.",
  "an5.166:15.7": "Idaṃ vatvāna sugato uṭṭhāyāsanā vihāraṃ pāvisi.",
  "an5.166:16.1": "Atha kho āyasmā ānando acirapakkantassa bhagavato yenāyasmā upavāṇo tenupasaṅkami;",
  "an5.166:16.2": "upasaṅkamitvā āyasmantaṃ upavāṇaṃ etadavoca:",
  "an5.166:16.3": "“idhāvuso upavāṇa, aññe there bhikkhū vihesenti.",
  "an5.166:16.4": "Mayaṃ tena na muccāma.",
  "an5.166:16.5": "Anacchariyaṃ kho, panetaṃ āvuso upavāṇa, yaṃ bhagavā sāyanhasamayaṃ paṭisallānā vuṭṭhito etadeva ārabbha udāhareyya yathā āyasmantaṃyevettha upavāṇaṃ paṭibhāseyya.",
  "an5.166:16.6": "Idāneva amhākaṃ sārajjaṃ okkantan”ti.",
  "an5.166:16.7": "Atha kho bhagavā sāyanhasamayaṃ paṭisallānā vuṭṭhito yena upaṭṭhānasālā tenupasaṅkami;",
  "an5.166:16.8": "upasaṅkamitvā paññatte āsane nisīdi.",
  "an5.166:16.9": "Nisajja kho bhagavā āyasmantaṃ upavāṇaṃ etadavoca:",
  "an5.166:17.1": "“Katihi nu kho, upavāṇa, dhammehi samannāgato thero bhikkhu sabrahmacārīnaṃ piyo ca hoti manāpo ca garu ca bhāvanīyo cā”ti?",
  "an5.166:17.2": "“Pañcahi, bhante, dhammehi samannāgato thero bhikkhu sabrahmacārīnaṃ piyo ca hoti manāpo ca garu ca bhāvanīyo ca.",
  "an5.166:17.3": "Katamehi pañcahi?",
  "an5.166:17.4": "Idha, bhante, thero bhikkhu sīlavā hoti … pe … samādāya sikkhati sikkhāpadesu;",
  "an5.166:17.5": "bahussuto hoti … pe … diṭṭhiyā suppaṭividdhā;",
  "an5.166:17.6": "kalyāṇavāco hoti kalyāṇavākkaraṇo poriyā vācāya samannāgato vissaṭṭhāya <span class=\"var\" title=\"anelagaḷāya (s1-3, km)\" id=\"note416\">anelagalāya</span> atthassa viññāpaniyā;",
  "an5.166:17.7": "catunnaṃ jhānānaṃ ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī akasiralābhī;",
  "an5.166:17.8": "āsavānaṃ khayā … pe … sacchikatvā upasampajja viharati.",
  "an5.166:17.9": "Imehi kho, bhante, pañcahi dhammehi samannāgato thero bhikkhu sabrahmacārīnaṃ piyo ca hoti manāpo ca garu ca bhāvanīyo cā”ti.",
  "an5.166:18.1": "“Sādhu sādhu, upavāṇa.",
  "an5.166:18.2": "Imehi kho, upavāṇa, pañcahi dhammehi samannāgato thero bhikkhu sabrahmacārīnaṃ piyo ca hoti manāpo ca garu ca bhāvanīyo ca.",
  "an5.166:18.3": "Ime ce, upavāṇa, pañca dhammā therassa bhikkhuno na saṃvijjeyyuṃ, taṃ sabrahmacārī na sakkareyyuṃ na garuṃ kareyyuṃ na māneyyuṃ na pūjeyyuṃ khaṇḍiccena pāliccena valittacatāya.",
  "an5.166:18.4": "Yasmā ca kho, upavāṇa, ime pañca dhammā therassa bhikkhuno saṃvijjanti, tasmā taṃ sabrahmacārī sakkaronti garuṃ karonti mānenti pūjentī”ti.",
  "an5.166:19.1": "Chaṭṭhaṃ."
}