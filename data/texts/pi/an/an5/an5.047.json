{
  "_markup_path": "markup/an/an05/an5.047.html",
  "_alt_strings": [
    "en/sujato/an/an05/an5.047.json"
  ],
  "an5.47:1.1": "Aṅguttara Nikāya 5",
  "an5.47:2.1": "5. Muṇḍarājavagga",
  "an5.47:3.1": "<span class=\"var\" id=\"note134\" title=\"pañcadhanasuttaṃ (bj)\">47. Dhanasutta</span>",
  "an5.47:4.1": "“Pañcimāni, bhikkhave, dhanāni.",
  "an5.47:4.2": "Katamāni pañca?",
  "an5.47:4.3": "Saddhādhanaṃ, sīladhanaṃ, sutadhanaṃ, cāgadhanaṃ, paññādhanaṃ.",
  "an5.47:5.1": "Katamañca, bhikkhave, saddhādhanaṃ?",
  "an5.47:5.2": "Idha, bhikkhave, ariyasāvako saddho hoti, saddahati tathāgatassa bodhiṃ:",
  "an5.47:5.3": "‘itipi so bhagavā … pe … satthā devamanussānaṃ buddho bhagavā’ti.",
  "an5.47:5.4": "Idaṃ vuccati, bhikkhave, saddhādhanaṃ.",
  "an5.47:6.1": "Katamañca, bhikkhave, sīladhanaṃ?",
  "an5.47:6.2": "Idha, bhikkhave, ariyasāvako pāṇātipātā paṭivirato hoti … pe … surāmerayamajjapamādaṭṭhānā paṭivirato hoti.",
  "an5.47:6.3": "Idaṃ vuccati, bhikkhave, sīladhanaṃ.",
  "an5.47:7.1": "Katamañca, bhikkhave, sutadhanaṃ?",
  "an5.47:7.2": "Idha, bhikkhave, ariyasāvako bahussuto hoti … pe … diṭṭhiyā suppaṭividdho.",
  "an5.47:7.3": "Idaṃ vuccati, bhikkhave, sutadhanaṃ.",
  "an5.47:8.1": "Katamañca, bhikkhave, cāgadhanaṃ?",
  "an5.47:8.2": "Idha, bhikkhave, ariyasāvako vigatamalamaccherena cetasā agāraṃ ajjhāvasati muttacāgo payatapāṇi <span class=\"var\" title=\"vossaggarato (s1-3, pts1, c1)\" id=\"note135\">vosaggarato</span> yācayogo dānasaṃvibhāgarato.",
  "an5.47:8.3": "Idaṃ vuccati, bhikkhave, cāgadhanaṃ.",
  "an5.47:9.1": "Katamañca, bhikkhave, paññādhanaṃ?",
  "an5.47:9.2": "Idha, bhikkhave, ariyasāvako paññavā hoti, udayatthagāminiyā paññāya samannāgato ariyāya nibbedhikāya sammā dukkhakkhayagāminiyā.",
  "an5.47:9.3": "Idaṃ vuccati, bhikkhave, paññādhanaṃ.",
  "an5.47:9.4": "Imāni kho, bhikkhave, pañca dhanānīti.",
  "an5.47:10.1": "<span class=\"cross\" title=\"^sn11.14#1 [14. Daliddasutta] | ^sn55.26#1 [26. Paṭhamaanāthapiṇḍikasutta] | ^an4.52#1 [52. Dutiyapuññābhisandasutta] | ^thag8.2#6 [Sirimittattheragāthā]-803 | ^tha-ap65#3 [Paccāgamaniyattheraapadāna] | ^pe3#56 [Suttādhiṭṭhānatatiyabhūmi]\" id=\"note136\">*</span> <a class=\"sc\" id=\"7\"></a><a class=\"pts\" id=\"pts3.54\"></a>Yassa saddhā tathāgate,",
  "an5.47:10.2": "acalā suppatiṭṭhitā;",
  "an5.47:10.3": "Sīlañca yassa kalyāṇaṃ,",
  "an5.47:10.4": "ariyakantaṃ pasaṃsitaṃ.",
  "an5.47:11.1": "Saṅghe pasādo yassatthi,",
  "an5.47:11.2": "ujubhūtañca dassanaṃ;",
  "an5.47:11.3": "Adaliddoti taṃ āhu,",
  "an5.47:11.4": "amoghaṃ tassa jīvitaṃ.",
  "an5.47:12.1": "Tasmā saddhañca sīlañca,",
  "an5.47:12.2": "pasādaṃ dhammadassanaṃ;",
  "an5.47:12.3": "Anuyuñjetha medhāvī,",
  "an5.47:12.4": "saraṃ buddhāna sāsanan”ti.",
  "an5.47:13.1": "Sattamaṃ."
}