{
  "_markup_path": "markup/an/an05/an5.132.html",
  "_alt_strings": [
    "en/sujato/an/an05/an5.132.json"
  ],
  "an5.132:1.1": "Aṅguttara Nikāya 5",
  "an5.132:2.1": "14. Rājavagga",
  "an5.132:3.1": "132. Dutiyacakkānuvattanasutta",
  "an5.132:4.1": "“Pañcahi, bhikkhave, aṅgehi samannāgato rañño cakkavattissa jeṭṭho putto pitarā pavattitaṃ cakkaṃ dhammeneva anuppavatteti;",
  "an5.132:4.2": "taṃ hoti cakkaṃ appaṭivattiyaṃ kenaci manussabhūtena paccatthikena pāṇinā.",
  "an5.132:5.1": "Katamehi pañcahi?",
  "an5.132:5.2": "Idha, bhikkhave, rañño cakkavattissa jeṭṭho putto atthaññū ca hoti, dhammaññū ca, mattaññū ca, kālaññū ca, parisaññū ca.",
  "an5.132:5.3": "Imehi kho, bhikkhave, pañcahi aṅgehi samannāgato rañño cakkavattissa jeṭṭho putto pitarā pavattitaṃ cakkaṃ dhammeneva anuppavatteti;",
  "an5.132:5.4": "taṃ hoti cakkaṃ appaṭivattiyaṃ kenaci manussabhūtena paccatthikena pāṇinā.",
  "an5.132:6.1": "Evamevaṃ kho, bhikkhave, pañcahi dhammehi samannāgato sāriputto tathāgatena anuttaraṃ dhammacakkaṃ pavattitaṃ sammadeva anuppavatteti;",
  "an5.132:6.2": "taṃ hoti cakkaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ.",
  "an5.132:7.1": "Katamehi pañcahi?",
  "an5.132:7.2": "Idha, bhikkhave, sāriputto atthaññū, dhammaññū, mattaññū, kālaññū, parisaññū.",
  "an5.132:7.3": "Imehi kho, bhikkhave, pañcahi dhammehi samannāgato sāriputto tathāgatena anuttaraṃ dhammacakkaṃ pavattitaṃ sammadeva anuppavatteti;",
  "an5.132:7.4": "taṃ hoti cakkaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin”ti.",
  "an5.132:8.1": "Dutiyaṃ."
}