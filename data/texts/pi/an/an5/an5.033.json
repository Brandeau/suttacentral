{
  "_markup_path": "markup/an/an05/an5.033.html",
  "_alt_strings": [
    "en/sujato/an/an05/an5.033.json"
  ],
  "an5.33:1.1": "Aṅguttara Nikāya 5",
  "an5.33:2.1": "4. Sumanavagga",
  "an5.33:3.1": "33. Uggahasutta",
  "an5.33:4.1": "Ekaṃ samayaṃ bhagavā bhaddiye viharati jātiyā vane.",
  "an5.33:4.2": "Atha kho uggaho meṇḍakanattā yena bhagavā tenupasaṅkami;",
  "an5.33:4.3": "upasaṅkamitvā bhagavantaṃ abhivādetvā ekamantaṃ nisīdi.",
  "an5.33:4.4": "Ekamantaṃ nisinno kho uggaho meṇḍakanattā bhagavantaṃ etadavoca:",
  "an5.33:5.1": "“Adhivāsetu me, bhante, bhagavā svātanāya attacatuttho bhattan”ti.",
  "an5.33:5.2": "Adhivāsesi bhagavā tuṇhībhāvena.",
  "an5.33:5.3": "Atha kho uggaho meṇḍakanattā bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.",
  "an5.33:6.1": "Atha kho bhagavā tassā rattiyā accayena pubbaṇhasamayaṃ nivāsetvā pattacīvaramādāya yena uggahassa meṇḍakanattuno nivesanaṃ tenupasaṅkami;",
  "an5.33:6.2": "upasaṅkamitvā paññatte āsane nisīdi.",
  "an5.33:6.3": "Atha kho uggaho meṇḍakanattā bhagavantaṃ paṇītena khādanīyena bhojanīyena sahatthā santappesi sampavāresi.",
  "an5.33:6.4": "Atha kho uggaho meṇḍakanattā bhagavantaṃ bhuttāviṃ onītapattapāṇiṃ ekamantaṃ nisīdi.",
  "an5.33:6.5": "Ekamantaṃ nisinno kho uggaho meṇḍakanattā bhagavantaṃ etadavoca:",
  "an5.33:6.6": "“imā me, bhante, kumāriyo patikulāni gamissanti.",
  "an5.33:6.7": "Ovadatu tāsaṃ, bhante, bhagavā;",
  "an5.33:6.8": "anusāsatu tāsaṃ, bhante, bhagavā, yaṃ tāsaṃ assa dīgharattaṃ hitāya sukhāyā”ti.",
  "an5.33:7.1": "Atha kho bhagavā tā kumāriyo etadavoca:",
  "an5.33:7.2": "“tasmātiha, kumāriyo, evaṃ sikkhitabbaṃ:",
  "an5.33:7.3": "‘<span class=\"var\" title=\"yassa kho (si, s1-3, km) | yassa (pts1)\" id=\"note75\">yassa vo</span> mātāpitaro bhattuno dassanti atthakāmā hitesino anukampakā anukampaṃ upādāya, tassa bhavissāma pubbuṭṭhāyiniyo pacchānipātiniyo kiṃkārapaṭissāviniyo manāpacāriniyo piyavādiniyo’ti.",
  "an5.33:7.4": "Evañhi vo, kumāriyo, sikkhitabbaṃ.",
  "an5.33:8.1": "Tasmātiha, kumāriyo, evaṃ sikkhitabbaṃ:",
  "an5.33:8.2": "‘ye te bhattu <span class=\"var\" title=\"guruno (mr)\" id=\"note76\">garuno</span> bhavissanti mātāti vā pitāti vā samaṇabrāhmaṇāti vā, te sakkarissāma <span class=\"var\" title=\"garukarissāma (bj, s1-3, km, pts1)\" id=\"note77\">garuṃ karissāma</span> mānessāma pūjessāma abbhāgate ca āsanodakena <span class=\"var\" title=\"patipūjessāmāti (bj) | paṭipūjissāmāti (pts1)\" id=\"note78\">paṭipūjessāmā’ti</span>.",
  "an5.33:8.3": "Evañhi vo, kumāriyo, sikkhitabbaṃ.",
  "an5.33:9.1": "Tasmātiha, kumāriyo, evaṃ sikkhitabbaṃ:",
  "an5.33:9.2": "‘ye te bhattu abbhantarā kammantā uṇṇāti vā kappāsāti vā, tattha dakkhā bhavissāma analasā, tatrupāyāya vīmaṃsāya samannāgatā, alaṃ kātuṃ alaṃ saṃvidhātun’ti.",
  "an5.33:9.3": "Evañhi vo, kumāriyo, sikkhitabbaṃ.",
  "an5.33:10.1": "Tasmātiha, kumāriyo, evaṃ sikkhitabbaṃ:",
  "an5.33:10.2": "‘yo so bhattu <span class=\"var\" title=\"abbhantare (mr)\" id=\"note79\">abbhantaro</span> antojano dāsāti vā pessāti vā kammakarāti vā, tesaṃ katañca katato jānissāma akatañca akatato jānissāma, gilānakānañca balābalaṃ jānissāma, khādanīyaṃ bhojanīyañcassa <span class=\"var\" title=\"paccayaṃsena (si, s1-3, km) | paccayaṃ senāsanaṃ paccattaṃsena (mr)\" id=\"note80\">paccaṃsena</span> <span class=\"var\" title=\"vibhajissāmāti (bj, s1-3, km, pts1)\" id=\"note81\">saṃvibhajissāmā’ti</span>.",
  "an5.33:10.3": "Evañhi vo, kumāriyo, sikkhitabbaṃ.",
  "an5.33:11.1": "Tasmātiha, kumāriyo, evaṃ sikkhitabbaṃ:",
  "an5.33:11.2": "‘yaṃ bhattā āharissati dhanaṃ vā dhaññaṃ vā rajataṃ vā jātarūpaṃ vā, taṃ <span class=\"var\" title=\"ārakkhāya (si)\" id=\"note82\">ārakkhena</span> guttiyā sampādessāma, tattha ca bhavissāma adhuttī athenī asoṇḍī avināsikāyo’ti.",
  "an5.33:11.3": "Evañhi vo, kumāriyo, sikkhitabbaṃ.",
  "an5.33:11.4": "Imehi kho, kumāriyo, pañcahi dhammehi samannāgato mātugāmo kāyassa bhedā paraṃ maraṇā manāpakāyikānaṃ devānaṃ sahabyataṃ upapajjatīti.",
  "an5.33:12.1": "Yo naṃ bharati sabbadā,",
  "an5.33:12.2": "niccaṃ ātāpi ussuko;",
  "an5.33:12.3": "<span class=\"var\" title=\"taṃ sabbakāmadaṃ (^an8.46#1 [46. Anuruddhasutta])\" id=\"note83\">Sabbakāmaharaṃ posaṃ</span>,",
  "an5.33:12.4": "bhattāraṃ nātimaññati.",
  "an5.33:13.1": "Na cāpi sotthi bhattāraṃ,",
  "an5.33:13.2": "<span class=\"var\" title=\"icchācārena (bj) | issāvādena (pts1)\" id=\"note84\">issācārena</span> rosaye;",
  "an5.33:13.3": "Bhattu ca garuno sabbe,",
  "an5.33:13.4": "paṭipūjeti paṇḍitā.",
  "an5.33:14.1": "<span class=\"var\" title=\"uṭṭhāyikā (s1-3, km, mr)\" id=\"note85\">Uṭṭhāhikā</span> analasā,",
  "an5.33:14.2": "saṅgahitaparijjanā;",
  "an5.33:14.3": "Bhattu <span class=\"var\" title=\"manāpā (bj)\" id=\"note86\">manāpaṃ</span> carati,",
  "an5.33:14.4": "sambhataṃ anurakkhati.",
  "an5.33:15.1": "Yā evaṃ vattatī nārī,",
  "an5.33:15.2": "bhattuchandavasānugā;",
  "an5.33:15.3": "Manāpā nāma te devā,",
  "an5.33:15.4": "yattha sā upapajjatī”ti.",
  "an5.33:16.1": "Tatiyaṃ."
}