{
  "_markup_path": "markup/an/an05/an5.116.html",
  "_alt_strings": [
    "en/sujato/an/an05/an5.116.json"
  ],
  "an5.116:1.1": "Aṅguttara Nikāya 5",
  "an5.116:2.1": "12. Andhakavindavagga",
  "an5.116:3.1": "<span class=\"var\" id=\"note300\" title=\"vaṇṇasuttaṃ (bj)\">116. Vaṇṇanāsutta</span>",
  "an5.116:4.1": "“Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ niraye.",
  "an5.116:4.2": "Katamehi pañcahi?",
  "an5.116:4.3": "Ananuvicca apariyogāhetvā avaṇṇārahassa vaṇṇaṃ bhāsati, ananuvicca apariyogāhetvā vaṇṇārahassa avaṇṇaṃ bhāsati, ananuvicca apariyogāhetvā appasādanīye ṭhāne pasādaṃ upadaṃseti, ananuvicca apariyogāhetvā pasādanīye ṭhāne appasādaṃ upadaṃseti, saddhādeyyaṃ vinipāteti.",
  "an5.116:4.4": "Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ niraye.",
  "an5.116:5.1": "Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ sagge.",
  "an5.116:5.2": "Katamehi pañcahi?",
  "an5.116:5.3": "Anuvicca pariyogāhetvā avaṇṇārahassa avaṇṇaṃ bhāsati, anuvicca pariyogāhetvā vaṇṇārahassa vaṇṇaṃ bhāsati, anuvicca pariyogāhetvā appasādanīye ṭhāne appasādaṃ upadaṃseti, anuvicca pariyogāhetvā pasādanīye ṭhāne pasādaṃ upadaṃseti, saddhādeyyaṃ na vinipāteti.",
  "an5.116:5.4": "Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ sagge”ti.",
  "an5.116:6.1": "Chaṭṭhaṃ."
}