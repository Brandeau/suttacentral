{
  "_markup_path": "markup/an/an05/an5.128.html",
  "_alt_strings": [
    "en/sujato/an/an05/an5.128.json"
  ],
  "an5.128:1.1": "Aṅguttara Nikāya 5",
  "an5.128:2.1": "13. Gilānavagga",
  "an5.128:3.1": "<span class=\"var\" id=\"note317\" title=\"samaṇadukkha-sukhasuttaṃ (bj)\">128. Samaṇasukhasutta</span>",
  "an5.128:4.1": "“Pañcimāni, bhikkhave, samaṇadukkhāni.",
  "an5.128:4.2": "Katamāni pañca?",
  "an5.128:4.3": "Idha, bhikkhave, bhikkhu asantuṭṭho hoti itarītarena cīvarena, asantuṭṭho hoti itarītarena piṇḍapātena, asantuṭṭho hoti itarītarena senāsanena, asantuṭṭho hoti itarītarena gilānappaccayabhesajjaparikkhārena, anabhirato ca brahmacariyaṃ carati.",
  "an5.128:4.4": "Imāni kho, bhikkhave, pañca samaṇadukkhāni.",
  "an5.128:5.1": "Pañcimāni, bhikkhave, samaṇasukhāni.",
  "an5.128:5.2": "Katamāni pañca?",
  "an5.128:5.3": "Idha, bhikkhave, bhikkhu santuṭṭho hoti itarītarena cīvarena, santuṭṭho hoti itarītarena piṇḍapātena, santuṭṭho hoti itarītarena senāsanena, santuṭṭho hoti itarītarena gilānappaccayabhesajjaparikkhārena, abhirato ca brahmacariyaṃ carati.",
  "an5.128:5.4": "Imāni kho, bhikkhave, pañca samaṇasukhānī”ti.",
  "an5.128:6.1": "Aṭṭhamaṃ."
}