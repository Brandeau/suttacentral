{
  "_markup_path": "markup/an/an05/an5.195.html",
  "_alt_strings": [
    "en/sujato/an/an05/an5.195.json"
  ],
  "an5.195:1.1": "Aṅguttara Nikāya 5",
  "an5.195:2.1": "20. Brāhmaṇavagga",
  "an5.195:3.1": "195. Piṅgiyānīsutta",
  "an5.195:4.1": "Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ.",
  "an5.195:4.2": "Tena kho pana samayena pañcamattāni licchavisatāni bhagavantaṃ payirupāsanti.",
  "an5.195:4.3": "Appekacce licchavī nīlā honti nīlavaṇṇā nīlavatthā nīlālaṅkārā, appekacce licchavī pītā honti pītavaṇṇā pītavatthā pītālaṅkārā, appekacce licchavī lohitakā honti lohitakavaṇṇā lohitakavatthā lohitakālaṅkārā, appekacce licchavī odātā honti odātavaṇṇā odātavatthā odātālaṅkārā.",
  "an5.195:4.4": "Tyassudaṃ bhagavā atirocati vaṇṇena ceva yasasā ca.",
  "an5.195:5.1": "Atha kho piṅgiyānī brāhmaṇo uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:",
  "an5.195:5.2": "“paṭibhāti maṃ, bhagavā, paṭibhāti maṃ, sugatā”ti.",
  "an5.195:5.3": "“Paṭibhātu taṃ piṅgiyānī”ti bhagavā avoca.",
  "an5.195:5.4": "Atha kho piṅgiyānī brāhmaṇo bhagavato sammukhā sāruppāya gāthāya abhitthavi:",
  "an5.195:6.1": "“<span class=\"var\" title=\"padumaṃ (pts1, mr)\" id=\"note492\">Padmaṃ</span> yathā <span class=\"var\" title=\"kokanudaṃ (s1-3, km)\" id=\"note493\">kokanadaṃ</span> sugandhaṃ,",
  "an5.195:6.2": "Pāto siyā phullamavītagandhaṃ;",
  "an5.195:6.3": "Aṅgīrasaṃ passa virocamānaṃ,",
  "an5.195:6.4": "Tapantamādiccamivantalikkhe”ti.",
  "an5.195:7.1": "Atha kho te licchavī pañcahi uttarāsaṅgasatehi piṅgiyāniṃ brāhmaṇaṃ acchādesuṃ.",
  "an5.195:7.2": "Atha kho piṅgiyānī brāhmaṇo tehi pañcahi uttarāsaṅgasatehi bhagavantaṃ acchādesi.",
  "an5.195:8.1": "Atha kho bhagavā te licchavī etadavoca:",
  "an5.195:8.2": "“<span class=\"cross\" title=\"^an5.143#1 [143. Sārandadasutta]\" id=\"note494\">*</span> pañcannaṃ, licchavī, ratanānaṃ pātubhāvo dullabho lokasmiṃ.",
  "an5.195:8.3": "Katamesaṃ pañcannaṃ?",
  "an5.195:8.4": "Tathāgatassa arahato sammāsambuddhassa pātubhāvo dullabho lokasmiṃ.",
  "an5.195:8.5": "Tathāgatappaveditassa dhammavinayassa desetā puggalo dullabho lokasmiṃ.",
  "an5.195:8.6": "Tathāgatappaveditassa dhammavinayassa desitassa viññātā puggalo dullabho lokasmiṃ.",
  "an5.195:8.7": "Tathāgatappaveditassa dhammavinayassa desitassa viññātā dhammānudhammappaṭipanno puggalo dullabho lokasmiṃ.",
  "an5.195:8.8": "Kataññū katavedī puggalo dullabho lokasmiṃ.",
  "an5.195:8.9": "Imesaṃ kho, licchavī, pañcannaṃ ratanānaṃ pātubhāvo dullabho lokasmin”ti.",
  "an5.195:9.1": "Pañcamaṃ."
}