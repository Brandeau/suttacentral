{
  "_markup_path": "markup/an/an05/an5.043.html",
  "_alt_strings": [
    "en/sujato/an/an05/an5.043.json"
  ],
  "an5.43:1.1": "Aṅguttara Nikāya 5",
  "an5.43:2.1": "5. Muṇḍarājavagga",
  "an5.43:3.1": "<span class=\"var\" id=\"note117\" title=\"pañcaiṭṭhadhammasuttaṃ (bj)\">43. Iṭṭhasutta</span>",
  "an5.43:4.1": "Atha kho anāthapiṇḍiko gahapati yena bhagavā tenupasaṅkami;",
  "an5.43:4.2": "upasaṅkamitvā bhagavantaṃ abhivādetvā ekamantaṃ nisīdi.",
  "an5.43:4.3": "Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca:",
  "an5.43:5.1": "“Pañcime, gahapati, dhammā iṭṭhā kantā manāpā dullabhā lokasmiṃ.",
  "an5.43:5.2": "Katame pañca?",
  "an5.43:5.3": "Āyu, gahapati, iṭṭho kanto manāpo dullabho lokasmiṃ;",
  "an5.43:5.4": "vaṇṇo iṭṭho kanto manāpo dullabho lokasmiṃ;",
  "an5.43:5.5": "sukhaṃ iṭṭhaṃ kantaṃ manāpaṃ dullabhaṃ lokasmiṃ;",
  "an5.43:5.6": "yaso iṭṭho kanto manāpo dullabho lokasmiṃ;",
  "an5.43:5.7": "saggā iṭṭhā kantā manāpā dullabhā lokasmiṃ.",
  "an5.43:5.8": "Ime kho, gahapati, pañca dhammā iṭṭhā kantā manāpā dullabhā lokasmiṃ.",
  "an5.43:6.1": "Imesaṃ kho, gahapati, pañcannaṃ dhammānaṃ iṭṭhānaṃ kantānaṃ manāpānaṃ dullabhānaṃ lokasmiṃ na āyācanahetu vā <span class=\"var\" title=\"na patthanahetu vā (s1-3, km) | na patthanāhetu vā (pts1)\" id=\"note118\">patthanāhetu vā</span> paṭilābhaṃ vadāmi.",
  "an5.43:6.2": "Imesaṃ kho, gahapati, pañcannaṃ dhammānaṃ iṭṭhānaṃ kantānaṃ manāpānaṃ dullabhānaṃ lokasmiṃ āyācanahetu vā patthanāhetu vā paṭilābho abhavissa, ko idha kena hāyetha?",
  "an5.43:7.1": "Na kho, gahapati, arahati ariyasāvako āyukāmo āyuṃ āyācituṃ vā abhinandituṃ vā āyussa vāpi hetu.",
  "an5.43:7.2": "Āyukāmena, gahapati, ariyasāvakena āyusaṃvattanikā paṭipadā paṭipajjitabbā.",
  "an5.43:7.3": "Āyusaṃvattanikā hissa paṭipadā paṭipannā āyupaṭilābhāya saṃvattati.",
  "an5.43:7.4": "So lābhī hoti āyussa dibbassa vā mānusassa vā.",
  "an5.43:8.1": "Na kho, gahapati, arahati ariyasāvako vaṇṇakāmo vaṇṇaṃ āyācituṃ vā abhinandituṃ vā vaṇṇassa vāpi hetu.",
  "an5.43:8.2": "Vaṇṇakāmena, gahapati, ariyasāvakena vaṇṇasaṃvattanikā paṭipadā paṭipajjitabbā.",
  "an5.43:8.3": "Vaṇṇasaṃvattanikā hissa paṭipadā paṭipannā vaṇṇapaṭilābhāya saṃvattati.",
  "an5.43:8.4": "So lābhī hoti vaṇṇassa dibbassa vā mānusassa vā.",
  "an5.43:9.1": "Na kho, gahapati, arahati ariyasāvako sukhakāmo sukhaṃ āyācituṃ vā abhinandituṃ vā sukhassa vāpi hetu.",
  "an5.43:9.2": "Sukhakāmena, gahapati, ariyasāvakena sukhasaṃvattanikā paṭipadā paṭipajjitabbā.",
  "an5.43:9.3": "Sukhasaṃvattanikā hissa paṭipadā paṭipannā sukhapaṭilābhāya saṃvattati.",
  "an5.43:9.4": "So lābhī hoti sukhassa dibbassa vā mānusassa vā.",
  "an5.43:10.1": "Na kho, gahapati, arahati ariyasāvako yasakāmo yasaṃ āyācituṃ vā abhinandituṃ vā yasassa vāpi hetu.",
  "an5.43:10.2": "Yasakāmena, gahapati, ariyasāvakena yasasaṃvattanikā paṭipadā paṭipajjitabbā.",
  "an5.43:10.3": "Yasasaṃvattanikā hissa paṭipadā paṭipannā yasapaṭilābhāya saṃvattati.",
  "an5.43:10.4": "So lābhī hoti yasassa dibbassa vā mānusassa vā.",
  "an5.43:11.1": "Na kho, gahapati, arahati ariyasāvako saggakāmo saggaṃ āyācituṃ vā abhinandituṃ vā saggānaṃ vāpi hetu.",
  "an5.43:11.2": "Saggakāmena, gahapati, ariyasāvakena saggasaṃvattanikā paṭipadā paṭipajjitabbā.",
  "an5.43:11.3": "Saggasaṃvattanikā hissa paṭipadā paṭipannā saggapaṭilābhāya saṃvattati.",
  "an5.43:11.4": "So lābhī hoti saggānanti.",
  "an5.43:12.1": "Āyuṃ <span class=\"var\" title=\"āyuṃ arogiyaṃ vaṇṇaṃ (^sn3.17#1 [17. Appamādasutta])\" id=\"note119\">vaṇṇaṃ yasaṃ kittiṃ</span>,",
  "an5.43:12.2": "Saggaṃ uccākulīnataṃ;",
  "an5.43:12.3": "Ratiyo <span class=\"var\" title=\"patthayamānena (mr)\" id=\"note120\">patthayānena</span>,",
  "an5.43:12.4": "Uḷārā aparāparā.",
  "an5.43:13.1": "<span class=\"cross\" title=\"^sn3.17#1 [17. Appamādasutta] | ^it23#1 [Ubhayatthasutta]\" id=\"note121\">*</span> <a class=\"sc\" id=\"10\"></a><a class=\"pts\" id=\"pts3.49\"></a>Appamādaṃ pasaṃsanti,",
  "an5.43:13.2": "puññakiriyāsu paṇḍitā;",
  "an5.43:13.3": "Appamatto ubho atthe,",
  "an5.43:13.4": "adhigaṇhāti paṇḍito.",
  "an5.43:14.1": "<span class=\"var\" title=\"diṭṭheva dhamme (bj)\" id=\"note122\">Diṭṭhe dhamme ca</span> yo attho,",
  "an5.43:14.2": "yo cattho samparāyiko;",
  "an5.43:14.3": "Atthābhisamayā dhīro,",
  "an5.43:14.4": "paṇḍitoti pavuccatī”ti.",
  "an5.43:15.1": "Tatiyaṃ."
}