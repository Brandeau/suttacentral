{
  "_markup_path": "markup/an/an05/an5.103.html",
  "_alt_strings": [
    "en/sujato/an/an05/an5.103.json"
  ],
  "an5.103:1.1": "Aṅguttara Nikāya 5",
  "an5.103:2.1": "11. Phāsuvihāravagga",
  "an5.103:3.1": "103. Mahācorasutta",
  "an5.103:4.1": "“Pañcahi, bhikkhave, aṅgehi samannāgato mahācoro sandhimpi chindati, nillopampi harati, ekāgārikampi karoti, paripanthepi tiṭṭhati.",
  "an5.103:4.2": "Katamehi pañcahi?",
  "an5.103:4.3": "Idha, bhikkhave, mahācoro visamanissito ca hoti, gahananissito ca, balavanissito ca, bhogacāgī ca, ekacārī ca.",
  "an5.103:5.1": "Kathañca, bhikkhave, mahācoro visamanissito hoti?",
  "an5.103:5.2": "Idha, bhikkhave, mahācoro nadīviduggaṃ vā nissito hoti pabbatavisamaṃ vā.",
  "an5.103:5.3": "Evaṃ kho, bhikkhave, mahācoro visamanissito hoti.",
  "an5.103:6.1": "Kathañca, bhikkhave, mahācoro gahananissito hoti?",
  "an5.103:6.2": "Idha, bhikkhave, mahācoro tiṇagahanaṃ vā nissito hoti rukkhagahanaṃ vā <span class=\"var\" title=\"gedhaṃ (bj)\" id=\"note278\">rodhaṃ</span> vā mahāvanasaṇḍaṃ vā.",
  "an5.103:6.3": "Evaṃ kho, bhikkhave, mahācoro gahananissito hoti.",
  "an5.103:7.1": "Kathañca, bhikkhave, mahācoro balavanissito hoti?",
  "an5.103:7.2": "Idha, bhikkhave, mahācoro rājānaṃ vā rājamahāmattānaṃ vā nissito hoti.",
  "an5.103:7.3": "Tassa evaṃ hoti:",
  "an5.103:7.4": "‘sace maṃ koci kiñci vakkhati, ime me rājāno vā rājamahāmattā vā pariyodhāya atthaṃ bhaṇissantī’ti.",
  "an5.103:7.5": "Sace naṃ koci kiñci āha, tyassa rājāno vā rājamahāmattā vā pariyodhāya atthaṃ bhaṇanti.",
  "an5.103:7.6": "Evaṃ kho, bhikkhave, mahācoro balavanissito hoti.",
  "an5.103:8.1": "Kathañca, bhikkhave, mahācoro bhogacāgī hoti?",
  "an5.103:8.2": "Idha, bhikkhave, mahācoro aḍḍho hoti mahaddhano mahābhogo.",
  "an5.103:8.3": "Tassa evaṃ hoti:",
  "an5.103:8.4": "‘sace maṃ koci kiñci vakkhati, ito bhogena paṭisantharissāmī’ti.",
  "an5.103:8.5": "Sace naṃ koci kiñci āha, tato bhogena paṭisantharati.",
  "an5.103:8.6": "Evaṃ kho, bhikkhave, mahācoro bhogacāgī hoti.",
  "an5.103:9.1": "Kathañca, bhikkhave, mahācoro ekacārī hoti?",
  "an5.103:9.2": "Idha, bhikkhave, mahācoro ekakova <span class=\"var\" title=\"niggahaṇāni (bj, s1-3, km) | niggahanāni (pts1)\" id=\"note279\">gahaṇāni</span> kattā hoti.",
  "an5.103:9.3": "Taṃ kissa hetu?",
  "an5.103:9.4": "‘Mā me guyhamantā bahiddhā sambhedaṃ agamaṃsū’ti.",
  "an5.103:9.5": "Evaṃ kho, bhikkhave, mahācoro ekacārī hoti.",
  "an5.103:10.1": "Imehi kho, bhikkhave, pañcahaṅgehi samannāgato mahācoro sandhimpi chindati nillopampi harati ekāgārikampi karoti paripanthepi tiṭṭhati.",
  "an5.103:11.1": "Evamevaṃ kho, bhikkhave, pañcahi dhammehi samannāgato pāpabhikkhu khataṃ upahataṃ attānaṃ pariharati, sāvajjo ca hoti sānuvajjo viññūnaṃ, bahuñca apuññaṃ pasavati.",
  "an5.103:11.2": "Katamehi pañcahi?",
  "an5.103:11.3": "Idha, bhikkhave, pāpabhikkhu visamanissito ca hoti, gahananissito ca, balavanissito ca, bhogacāgī ca, ekacārī ca.",
  "an5.103:12.1": "Kathañca, bhikkhave, pāpabhikkhu visamanissito hoti?",
  "an5.103:12.2": "Idha, bhikkhave, pāpabhikkhu visamena kāyakammena samannāgato hoti, visamena vacīkammena samannāgato hoti, visamena manokammena samannāgato hoti.",
  "an5.103:12.3": "Evaṃ kho, bhikkhave, pāpabhikkhu visamanissito hoti.",
  "an5.103:13.1": "Kathañca, bhikkhave, pāpabhikkhu gahananissito hoti?",
  "an5.103:13.2": "Idha, bhikkhave, pāpabhikkhu micchādiṭṭhiko hoti antaggāhikāya diṭṭhiyā samannāgato.",
  "an5.103:13.3": "Evaṃ kho, bhikkhave, pāpabhikkhu gahananissito hoti.",
  "an5.103:14.1": "Kathañca, bhikkhave, pāpabhikkhu balavanissito hoti?",
  "an5.103:14.2": "Idha, bhikkhave, pāpabhikkhu rājānaṃ vā rājamahāmattānaṃ vā nissito hoti.",
  "an5.103:14.3": "Tassa evaṃ hoti:",
  "an5.103:14.4": "‘sace maṃ koci kiñci vakkhati, ime me rājāno vā rājamahāmattā vā pariyodhāya atthaṃ bhaṇissantī’ti.",
  "an5.103:14.5": "Sace naṃ koci kiñci āha, tyassa rājāno vā rājamahāmattā vā pariyodhāya atthaṃ bhaṇanti.",
  "an5.103:14.6": "Evaṃ kho, bhikkhave, pāpabhikkhu balavanissito hoti.",
  "an5.103:15.1": "Kathañca, bhikkhave, pāpabhikkhu bhogacāgī hoti?",
  "an5.103:15.2": "Idha, bhikkhave, pāpabhikkhu lābhī hoti cīvarapiṇḍapātasenāsanagilānappaccayabhesajjaparikkhārānaṃ.",
  "an5.103:15.3": "Tassa evaṃ hoti:",
  "an5.103:15.4": "‘sace maṃ koci kiñci vakkhati, ito lābhena paṭisantharissāmī’ti.",
  "an5.103:15.5": "Sace naṃ koci kiñci āha, tato lābhena paṭisantharati.",
  "an5.103:15.6": "Evaṃ kho, bhikkhave, pāpabhikkhu bhogacāgī hoti.",
  "an5.103:16.1": "Kathañca, bhikkhave, pāpabhikkhu ekacārī hoti?",
  "an5.103:16.2": "Idha, bhikkhave, pāpabhikkhu ekakova paccantimesu janapadesu nivāsaṃ kappeti.",
  "an5.103:16.3": "So tattha kulāni upasaṅkamanto lābhaṃ labhati.",
  "an5.103:16.4": "Evaṃ kho, bhikkhave, pāpabhikkhu ekacārī hoti.",
  "an5.103:17.1": "Imehi kho, bhikkhave, pañcahi dhammehi samannāgato pāpabhikkhu khataṃ upahataṃ attānaṃ pariharati, sāvajjo ca hoti sānuvajjo viññūnaṃ, bahuñca apuññaṃ pasavatī”ti.",
  "an5.103:18.1": "Tatiyaṃ."
}