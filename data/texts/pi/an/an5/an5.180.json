{
  "_markup_path": "markup/an/an05/an5.180.html",
  "_alt_strings": [
    "en/sujato/an/an05/an5.180.json"
  ],
  "an5.180:1.1": "Aṅguttara Nikāya 5",
  "an5.180:2.1": "18. Upāsakavagga",
  "an5.180:3.1": "180. Gavesīsutta",
  "an5.180:4.1": "Ekaṃ samayaṃ bhagavā kosalesu cārikaṃ carati mahatā bhikkhusaṃghena saddhiṃ.",
  "an5.180:4.2": "Addasā kho bhagavā addhānamaggappaṭipanno aññatarasmiṃ padese mahantaṃ sālavanaṃ;",
  "an5.180:4.3": "<span class=\"var\" title=\"disvā (bj, pts1)\" id=\"note451\">disvāna</span> maggā <span class=\"var\" title=\"ukkamma (katthaci)\" id=\"note452\">okkamma</span> yena taṃ sālavanaṃ tenupasaṅkami;",
  "an5.180:4.4": "upasaṅkamitvā taṃ sālavanaṃ ajjhogāhetvā aññatarasmiṃ padese sitaṃ pātvākāsi.",
  "an5.180:5.1": "Atha kho āyasmato ānandassa etadahosi:",
  "an5.180:5.2": "“ko nu kho hetu ko paccayo bhagavato sitassa pātukammāya?",
  "an5.180:5.3": "Na akāraṇena tathāgatā sitaṃ pātukarontī”ti.",
  "an5.180:5.4": "Atha kho āyasmā ānando bhagavantaṃ etadavoca:",
  "an5.180:5.5": "“ko nu kho, bhante, hetu ko paccayo bhagavato sitassa pātukammāya?",
  "an5.180:5.6": "Na akāraṇena tathāgatā sitaṃ pātukarontī”ti.",
  "an5.180:6.1": "“Bhūtapubbaṃ, ānanda, imasmiṃ padese nagaraṃ ahosi iddhañceva phītañca bahujanaṃ ākiṇṇamanussaṃ.",
  "an5.180:6.2": "Taṃ kho panānanda, nagaraṃ kassapo bhagavā arahaṃ sammāsambuddho upanissāya vihāsi.",
  "an5.180:6.3": "Kassapassa kho panānanda, bhagavato arahato sammāsambuddhassa gavesī nāma upāsako ahosi sīlesu aparipūrakārī.",
  "an5.180:6.4": "Gavesinā kho, ānanda, upāsakena pañcamattāni upāsakasatāni paṭidesitāni <span class=\"var\" title=\"samādāpitāni (?)\" id=\"note453\">samādapitāni</span> ahesuṃ sīlesu aparipūrakārino.",
  "an5.180:6.5": "Atha kho, ānanda, gavesissa upāsakassa etadahosi:",
  "an5.180:6.6": "‘ahaṃ kho imesaṃ pañcannaṃ upāsakasatānaṃ <span class=\"var\" title=\"bahukāro (katthaci)\" id=\"note454\">bahūpakāro</span> pubbaṅgamo <span class=\"var\" title=\"samādāpetā (?)\" id=\"note455\">samādapetā</span>, ahañcamhi sīlesu aparipūrakārī, imāni ca pañca upāsakasatāni sīlesu aparipūrakārino.",
  "an5.180:6.7": "Iccetaṃ samasamaṃ, natthi kiñci atirekaṃ;",
  "an5.180:6.8": "handāhaṃ atirekāyā’ti.",
  "an5.180:7.1": "Atha kho, ānanda, gavesī upāsako yena tāni pañca upāsakasatāni tenupasaṅkami;",
  "an5.180:7.2": "upasaṅkamitvā tāni pañca upāsakasatāni etadavoca:",
  "an5.180:7.3": "‘ajjatagge maṃ āyasmanto sīlesu paripūrakāriṃ dhārethā’ti.",
  "an5.180:7.4": "Atha kho, ānanda, tesaṃ pañcannaṃ upāsakasatānaṃ etadahosi:",
  "an5.180:7.5": "‘ayyo kho gavesī amhākaṃ bahūpakāro pubbaṅgamo samādapetā.",
  "an5.180:7.6": "Ayyo hi nāma gavesī sīlesu paripūrakārī bhavissati.",
  "an5.180:7.7": "<span class=\"var\" title=\"kimaṅga (bj, pts1)\" id=\"note456\">Kimaṅgaṃ</span> <span class=\"var\" title=\"pana na mayanti (bj)\" id=\"note457\">pana mayan’ti</span>.",
  "an5.180:7.8": "Atha kho, ānanda, tāni pañca upāsakasatāni yena gavesī upāsako tenupasaṅkamiṃsu;",
  "an5.180:7.9": "upasaṅkamitvā gavesiṃ upāsakaṃ etadavocuṃ:",
  "an5.180:7.10": "‘ajjatagge ayyo gavesī imānipi pañca upāsakasatāni sīlesu paripūrakārino dhāretū’ti.",
  "an5.180:7.11": "Atha kho, ānanda, gavesissa upāsakassa etadahosi:",
  "an5.180:7.12": "‘ahaṃ kho imesaṃ pañcannaṃ upāsakasatānaṃ bahūpakāro pubbaṅgamo samādapetā, ahañcamhi sīlesu paripūrakārī, imānipi pañca upāsakasatāni sīlesu paripūrakārino.",
  "an5.180:7.13": "Iccetaṃ samasamaṃ, natthi kiñci atirekaṃ;",
  "an5.180:7.14": "handāhaṃ atirekāyā’ti.",
  "an5.180:8.1": "Atha kho, ānanda, gavesī upāsako yena tāni pañca upāsakasatāni tenupasaṅkami;",
  "an5.180:8.2": "upasaṅkamitvā tāni pañca upāsakasatāni etadavoca:",
  "an5.180:8.3": "‘ajjatagge maṃ āyasmanto brahmacāriṃ dhāretha ārācāriṃ virataṃ methunā gāmadhammā’ti.",
  "an5.180:8.4": "Atha kho, ānanda, tesaṃ pañcannaṃ upāsakasatānaṃ etadahosi:",
  "an5.180:8.5": "‘ayyo kho gavesī amhākaṃ bahūpakāro pubbaṅgamo samādapetā.",
  "an5.180:8.6": "Ayyo hi nāma gavesī brahmacārī bhavissati ārācārī virato methunā gāmadhammā.",
  "an5.180:8.7": "Kimaṅgaṃ pana mayan’ti.",
  "an5.180:8.8": "Atha kho, ānanda, tāni pañca upāsakasatāni yena gavesī upāsako tenupasaṅkamiṃsu;",
  "an5.180:8.9": "upasaṅkamitvā gavesiṃ upāsakaṃ etadavocuṃ:",
  "an5.180:8.10": "‘ajjatagge ayyo gavesī imānipi pañca upāsakasatāni brahmacārino dhāretu ārācārino viratā methunā gāmadhammā’ti.",
  "an5.180:8.11": "Atha kho, ānanda, gavesissa upāsakassa etadahosi:",
  "an5.180:8.12": "‘ahaṃ kho imesaṃ pañcannaṃ upāsakasatānaṃ <span class=\"var\" title=\"bahupakāro (bj)\" id=\"note458\">bahūpakāro</span> pubbaṅgamo samādapetā.",
  "an5.180:8.13": "Ahañcamhi sīlesu paripūrakārī.",
  "an5.180:8.14": "Imānipi pañca upāsakasatāni sīlesu paripūrakārino.",
  "an5.180:8.15": "Ahañcamhi brahmacārī ārācārī virato methunā gāmadhammā.",
  "an5.180:8.16": "Imānipi pañca upāsakasatāni brahmacārino ārācārino viratā methunā gāmadhammā.",
  "an5.180:8.17": "Iccetaṃ samasamaṃ, natthi kiñci atirekaṃ;",
  "an5.180:8.18": "handāhaṃ atirekāyā’ti.",
  "an5.180:9.1": "Atha kho, ānanda, gavesī upāsako yena tāni pañca upāsakasatāni tenupasaṅkami;",
  "an5.180:9.2": "upasaṅkamitvā tāni pañca upāsakasatāni etadavoca:",
  "an5.180:9.3": "‘ajjatagge maṃ āyasmanto ekabhattikaṃ dhāretha rattūparataṃ virataṃ vikālabhojanā’ti.",
  "an5.180:9.4": "Atha kho, ānanda, tesaṃ pañcannaṃ upāsakasatānaṃ etadahosi:",
  "an5.180:9.5": "‘ayyo kho gavesī bahūpakāro pubbaṅgamo samādapetā.",
  "an5.180:9.6": "Ayyo hi nāma gavesī ekabhattiko bhavissati rattūparato virato vikālabhojanā.",
  "an5.180:9.7": "Kimaṅgaṃ pana mayan’ti.",
  "an5.180:9.8": "Atha kho, ānanda, tāni pañca upāsakasatāni yena gavesī upāsako tenupasaṅkamiṃsu;",
  "an5.180:9.9": "upasaṅkamitvā gavesiṃ upāsakaṃ etadavocuṃ:",
  "an5.180:9.10": "‘ajjatagge ayyo gavesī imānipi pañca upāsakasatāni ekabhattike dhāretu rattūparate virate vikālabhojanā’ti.",
  "an5.180:9.11": "Atha kho, ānanda, gavesissa upāsakassa etadahosi:",
  "an5.180:9.12": "‘ahaṃ kho imesaṃ pañcannaṃ upāsakasatānaṃ bahūpakāro pubbaṅgamo samādapetā.",
  "an5.180:9.13": "Ahañcamhi sīlesu paripūrakārī.",
  "an5.180:9.14": "Imānipi pañca upāsakasatāni sīlesu paripūrakārino.",
  "an5.180:9.15": "Ahañcamhi brahmacārī ārācārī virato methunā gāmadhammā.",
  "an5.180:9.16": "Imānipi pañca upāsakasatāni brahmacārino ārācārino viratā methunā gāmadhammā.",
  "an5.180:9.17": "Ahañcamhi ekabhattiko rattūparato virato vikālabhojanā.",
  "an5.180:9.18": "Imānipi pañca upāsakasatāni ekabhattikā rattūparatā viratā vikālabhojanā.",
  "an5.180:9.19": "Iccetaṃ samasamaṃ, natthi kiñci atirekaṃ;",
  "an5.180:9.20": "handāhaṃ atirekāyā’ti.",
  "an5.180:10.1": "Atha kho, ānanda, gavesī upāsako yena kassapo bhagavā arahaṃ sammāsambuddho tenupasaṅkami;",
  "an5.180:10.2": "upasaṅkamitvā kassapaṃ bhagavantaṃ arahantaṃ sammāsambuddhaṃ etadavoca:",
  "an5.180:10.3": "‘labheyyāhaṃ, bhante, bhagavato santike pabbajjaṃ labheyyaṃ upasampadan’ti.",
  "an5.180:10.4": "Alattha kho, ānanda, gavesī upāsako kassapassa bhagavato arahato sammāsambuddhassa santike pabbajjaṃ, alattha upasampadaṃ.",
  "an5.180:10.5": "Acirūpasampanno kho panānanda, gavesī bhikkhu eko vūpakaṭṭho appamatto ātāpī pahitatto viharanto nacirasseva—",
  "an5.180:10.6": "yassatthāya kulaputtā sammadeva agārasmā anagāriyaṃ pabbajanti, tadanuttaraṃ—",
  "an5.180:10.7": "brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi.",
  "an5.180:10.8": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti abbhaññāsi.",
  "an5.180:10.9": "Aññataro ca panānanda, gavesī bhikkhu arahataṃ ahosi.",
  "an5.180:11.1": "Atha kho, ānanda, tesaṃ pañcannaṃ upāsakasatānaṃ etadahosi:",
  "an5.180:11.2": "‘ayyo kho gavesī amhākaṃ bahūpakāro pubbaṅgamo samādapetā.",
  "an5.180:11.3": "Ayyo hi nāma gavesī kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajissati.",
  "an5.180:11.4": "Kimaṅgaṃ pana mayan’ti.",
  "an5.180:11.5": "Atha kho, ānanda, tāni pañca upāsakasatāni yena kassapo bhagavā arahaṃ sammāsambuddho tenupasaṅkamiṃsu;",
  "an5.180:11.6": "upasaṅkamitvā kassapaṃ bhagavantaṃ arahantaṃ sammāsambuddhaṃ etadavocuṃ:",
  "an5.180:11.7": "‘labheyyāma mayaṃ, bhante, bhagavato santike pabbajjaṃ, labheyyāma upasampadan’ti.",
  "an5.180:11.8": "Alabhiṃsu kho, ānanda, tāni pañca upāsakasatāni kassapassa bhagavato arahato sammāsambuddhassa santike pabbajjaṃ, alabhiṃsu upasampadaṃ.",
  "an5.180:12.1": "Atha kho, ānanda, gavesissa bhikkhuno etadahosi:",
  "an5.180:12.2": "‘ahaṃ kho imassa anuttarassa vimuttisukhassa nikāmalābhī homi akicchalābhī akasiralābhī.",
  "an5.180:12.3": "Aho vatimānipi pañca bhikkhusatāni imassa anuttarassa vimuttisukhassa nikāmalābhino assu akicchalābhino akasiralābhino’ti.",
  "an5.180:12.4": "Atha kho, ānanda, tāni pañca <span class=\"var\" title=\"bhikkhusatāni ekekā vūpakaṭṭhā (s1-3, km)\" id=\"note459\">bhikkhusatāni vūpakaṭṭhā</span> appamattā ātāpino pahitattā viharantā nacirasseva—",
  "an5.180:12.5": "yassatthāya kulaputtā sammadeva agārasmā anagāriyaṃ pabbajanti, tadanuttaraṃ—",
  "an5.180:12.6": "brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihariṃsu.",
  "an5.180:12.7": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti abbhaññiṃsu.",
  "an5.180:13.1": "Iti kho, ānanda, tāni pañca bhikkhusatāni gavesīpamukhāni <span class=\"var\" title=\"uttaruttariṃ (bj, s1-3, km, pts1)\" id=\"note460\">uttaruttari</span> paṇītapaṇītaṃ vāyamamānā anuttaraṃ vimuttiṃ sacchākaṃsu.",
  "an5.180:13.2": "Tasmātiha, ānanda, evaṃ sikkhitabbaṃ:",
  "an5.180:13.3": "‘uttaruttari paṇītapaṇītaṃ vāyamamānā anuttaraṃ vimuttiṃ sacchikarissāmā’ti.",
  "an5.180:13.4": "Evañhi vo, ānanda, sikkhitabban”ti.",
  "an5.180:14.1": "Dasamaṃ.",
  "an5.180:15.1": "Upāsakavaggo tatiyo.",
  "an5.180:16.1": "Sārajjaṃ visārado nirayaṃ,",
  "an5.180:16.2": "Veraṃ caṇḍālapañcamaṃ;",
  "an5.180:16.3": "Pīti vaṇijjā rājāno,",
  "an5.180:16.4": "Gihī ceva gavesināti."
}