{
  "_markup_path": "markup/an/an05/an5.085.html",
  "_alt_strings": [
    "en/sujato/an/an05/an5.085.json"
  ],
  "an5.85:1.1": "Aṅguttara Nikāya 5",
  "an5.85:2.1": "9. Theravagga",
  "an5.85:3.1": "85. Akkhamasutta",
  "an5.85:4.1": "“Pañcahi, bhikkhave, dhammehi samannāgato thero bhikkhu sabrahmacārīnaṃ appiyo ca hoti amanāpo ca agaru ca abhāvanīyo ca.",
  "an5.85:4.2": "Katamehi pañcahi?",
  "an5.85:4.3": "Akkhamo hoti rūpānaṃ, akkhamo saddānaṃ, akkhamo gandhānaṃ, akkhamo rasānaṃ, akkhamo phoṭṭhabbānaṃ—",
  "an5.85:4.4": "imehi kho, bhikkhave, pañcahi dhammehi samannāgato thero bhikkhu sabrahmacārīnaṃ appiyo ca hoti amanāpo ca agaru ca abhāvanīyo ca.",
  "an5.85:5.1": "Pañcahi, bhikkhave, dhammehi samannāgato thero bhikkhu sabrahmacārīnaṃ piyo ca hoti manāpo ca garu ca bhāvanīyo ca.",
  "an5.85:5.2": "Katamehi pañcahi?",
  "an5.85:5.3": "Khamo hoti rūpānaṃ, khamo saddānaṃ, khamo gandhānaṃ, khamo rasānaṃ, khamo phoṭṭhabbānaṃ—",
  "an5.85:5.4": "imehi kho, bhikkhave, pañcahi dhammehi samannāgato thero bhikkhu sabrahmacārīnaṃ piyo ca hoti manāpo ca garu ca bhāvanīyo cā”ti.",
  "an5.85:6.1": "Pañcamaṃ."
}