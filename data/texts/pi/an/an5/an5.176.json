{
  "_markup_path": "markup/an/an05/an5.176.html",
  "_alt_strings": [
    "en/sujato/an/an05/an5.176.json"
  ],
  "an5.176:1.1": "Aṅguttara Nikāya 5",
  "an5.176:2.1": "18. Upāsakavagga",
  "an5.176:3.1": "176. Pītisutta",
  "an5.176:4.1": "Atha kho anāthapiṇḍiko gahapati pañcamattehi upāsakasatehi parivuto yena bhagavā tenupasaṅkami;",
  "an5.176:4.2": "upasaṅkamitvā bhagavantaṃ abhivādetvā ekamantaṃ nisīdi.",
  "an5.176:4.3": "Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca:",
  "an5.176:5.1": "“Tumhe kho, gahapati, bhikkhusaṅghaṃ paccupaṭṭhitā cīvarapiṇḍapātasenāsanagilānappaccayabhesajjaparikkhārena.",
  "an5.176:5.2": "Na kho, gahapati, tāvatakeneva tuṭṭhi karaṇīyā:",
  "an5.176:5.3": "‘mayaṃ bhikkhusaṅghaṃ paccupaṭṭhitā cīvarapiṇḍapātasenāsanagilānappaccayabhesajjaparikkhārenā’ti.",
  "an5.176:5.4": "Tasmātiha, gahapati, evaṃ sikkhitabbaṃ:",
  "an5.176:5.5": "‘kinti mayaṃ kālena kālaṃ pavivekaṃ pītiṃ upasampajja vihareyyāmā’ti.",
  "an5.176:5.6": "Evañhi vo, gahapati, sikkhitabban”ti.",
  "an5.176:6.1": "Evaṃ vutte, āyasmā sāriputto bhagavantaṃ etadavoca:",
  "an5.176:6.2": "“acchariyaṃ, bhante, abbhutaṃ, bhante.",
  "an5.176:6.3": "Yāva subhāsitañcidaṃ, bhante, bhagavatā:",
  "an5.176:6.4": "‘tumhe kho, gahapati, bhikkhusaṃghaṃ paccupaṭṭhitā cīvarapiṇḍapātasenāsanagilānappaccayabhesajjaparikkhārena.",
  "an5.176:6.5": "Na kho, gahapati, tāvatakeneva tuṭṭhi karaṇīyā—",
  "an5.176:6.6": "mayaṃ bhikkhusaṃghaṃ paccupaṭṭhitā cīvarapiṇḍapātasenāsanagilānappaccayabhesajjaparikkhārenāti.",
  "an5.176:6.7": "Tasmātiha, gahapati, evaṃ sikkhitabbaṃ—",
  "an5.176:6.8": "kinti mayaṃ kālena kālaṃ pavivekaṃ pītiṃ upasampajja vihareyyāmāti.",
  "an5.176:6.9": "Evañhi vo, gahapati, sikkhitabban’ti.",
  "an5.176:6.10": "Yasmiṃ, bhante, samaye ariyasāvako pavivekaṃ pītiṃ upasampajja viharati, pañcassa ṭhānāni tasmiṃ samaye na honti.",
  "an5.176:6.11": "Yampissa kāmūpasaṃhitaṃ dukkhaṃ domanassaṃ, tampissa tasmiṃ samaye na hoti.",
  "an5.176:6.12": "Yampissa kāmūpasaṃhitaṃ sukhaṃ somanassaṃ, tampissa tasmiṃ samaye na hoti.",
  "an5.176:6.13": "Yampissa akusalūpasaṃhitaṃ dukkhaṃ domanassaṃ, tampissa tasmiṃ samaye na hoti.",
  "an5.176:6.14": "Yampissa akusalūpasaṃhitaṃ sukhaṃ somanassaṃ, tampissa tasmiṃ samaye na hoti.",
  "an5.176:6.15": "Yampissa kusalūpasaṃhitaṃ dukkhaṃ domanassaṃ, tampissa tasmiṃ samaye na hoti.",
  "an5.176:6.16": "Yasmiṃ, bhante, samaye ariyasāvako pavivekaṃ pītiṃ upasampajja viharati, <span class=\"var\" title=\"imāni pañcassa (s1-3, km)\" id=\"note433\">imānissa pañca</span> ṭhānāni tasmiṃ samaye na hontī”ti.",
  "an5.176:7.1": "“Sādhu sādhu, sāriputta.",
  "an5.176:7.2": "Yasmiṃ, sāriputta, samaye ariyasāvako pavivekaṃ pītiṃ upasampajja viharati, pañcassa ṭhānāni tasmiṃ samaye na honti.",
  "an5.176:7.3": "Yampissa kāmūpasaṃhitaṃ dukkhaṃ domanassaṃ, tampissa tasmiṃ samaye na hoti.",
  "an5.176:7.4": "Yampissa kāmūpasaṃhitaṃ sukhaṃ somanassaṃ, tampissa tasmiṃ samaye na hoti.",
  "an5.176:7.5": "Yampissa akusalūpasaṃhitaṃ dukkhaṃ domanassaṃ, tampissa tasmiṃ samaye na hoti.",
  "an5.176:7.6": "Yampissa akusalūpasaṃhitaṃ sukhaṃ somanassaṃ, tampissa tasmiṃ samaye na hoti.",
  "an5.176:7.7": "Yampissa kusalūpasaṃhitaṃ dukkhaṃ domanassaṃ, tampissa tasmiṃ samaye na hoti.",
  "an5.176:7.8": "Yasmiṃ, sāriputta, samaye ariyasāvako pavivekaṃ pītiṃ upasampajja viharati, <span class=\"var\" title=\"imāni pañcassa (s1-3, km)\" id=\"note434\">imānissa</span> pañca ṭhānāni tasmiṃ samaye na hontī”ti.",
  "an5.176:8.1": "Chaṭṭhaṃ."
}