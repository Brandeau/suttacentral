{
  "_markup_path": "markup/an/an05/an5.104.html",
  "_alt_strings": [
    "en/sujato/an/an05/an5.104.json"
  ],
  "an5.104:1.1": "Aṅguttara Nikāya 5",
  "an5.104:2.1": "11. Phāsuvihāravagga",
  "an5.104:3.1": "104. Samaṇasukhumālasutta",
  "an5.104:4.1": "<span class=\"cross\" title=\"^an6.87#1 [87. Voropitasutta]\" id=\"note280\">*</span> <a class=\"sc\" id=\"1\"></a>“Pañcahi, bhikkhave, dhammehi samannāgato bhikkhu samaṇesu samaṇasukhumālo hoti.",
  "an5.104:5.1": "Katamehi pañcahi?",
  "an5.104:5.2": "Idha, bhikkhave, bhikkhu yācitova bahulaṃ cīvaraṃ paribhuñjati, appaṃ ayācito;",
  "an5.104:5.3": "yācitova bahulaṃ piṇḍapātaṃ paribhuñjati, appaṃ ayācito;",
  "an5.104:5.4": "yācitova bahulaṃ senāsanaṃ paribhuñjati, appaṃ ayācito;",
  "an5.104:5.5": "yācitova bahulaṃ gilānapaccayabhesajjaparikkhāraṃ paribhuñjati, appaṃ ayācito.",
  "an5.104:5.6": "Yehi kho pana sabrahmacārīhi saddhiṃ viharati, <span class=\"var\" title=\"tyāssa (mr)\" id=\"note281\">tyassa</span> manāpeneva bahulaṃ kāyakammena samudācaranti, appaṃ amanāpena;",
  "an5.104:5.7": "manāpeneva bahulaṃ vacīkammena samudācaranti, appaṃ amanāpena;",
  "an5.104:5.8": "manāpeneva bahulaṃ manokammena samudācaranti, appaṃ amanāpena;",
  "an5.104:5.9": "manāpaṃyeva upahāraṃ upaharanti, appaṃ amanāpaṃ.",
  "an5.104:5.10": "Yāni kho pana tāni vedayitāni pittasamuṭṭhānāni vā semhasamuṭṭhānāni vā vātasamuṭṭhānāni vā sannipātikāni vā utupariṇāmajāni vā visamaparihārajāni vā opakkamikāni vā kammavipākajāni vā, tānissa na bahudeva uppajjanti.",
  "an5.104:5.11": "Appābādho hoti, catunnaṃ jhānānaṃ ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī akasiralābhī, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati.",
  "an5.104:5.12": "Imehi kho, bhikkhave, pañcahi dhammehi samannāgato bhikkhu samaṇesu samaṇasukhumālo hoti.",
  "an5.104:6.1": "Yañhi taṃ, bhikkhave, sammā vadamāno vadeyya:",
  "an5.104:6.2": "‘samaṇesu samaṇasukhumālo’ti, <span class=\"var\" title=\"mameva taṃ sammā (?)\" id=\"note282\">mameva taṃ, bhikkhave, sammā</span> vadamāno vadeyya:",
  "an5.104:6.3": "‘samaṇesu samaṇasukhumālo’ti.",
  "an5.104:6.4": "Ahañhi, bhikkhave, yācitova bahulaṃ cīvaraṃ paribhuñjāmi, appaṃ ayācito;",
  "an5.104:6.5": "yācitova bahulaṃ piṇḍapātaṃ paribhuñjāmi, appaṃ ayācito;",
  "an5.104:6.6": "yācitova bahulaṃ senāsanaṃ paribhuñjāmi, appaṃ ayācito;",
  "an5.104:6.7": "yācitova bahulaṃ gilānapaccayabhesajjaparikkhāraṃ paribhuñjāmi, appaṃ ayācito.",
  "an5.104:6.8": "Yehi kho pana bhikkhūhi saddhiṃ viharāmi, te maṃ manāpeneva bahulaṃ kāyakammena samudācaranti, appaṃ amanāpena;",
  "an5.104:6.9": "manāpeneva bahulaṃ vacīkammena samudācaranti, appaṃ amanāpena;",
  "an5.104:6.10": "manāpeneva bahulaṃ manokammena samudācaranti, appaṃ amanāpena;",
  "an5.104:6.11": "manāpaṃyeva upahāraṃ upaharanti, appaṃ amanāpaṃ.",
  "an5.104:6.12": "Yāni kho pana tāni vedayitāni—",
  "an5.104:6.13": "pittasamuṭṭhānāni vā semhasamuṭṭhānāni vā vātasamuṭṭhānāni vā sannipātikāni vā utupariṇāmajāni vā visamaparihārajāni vā opakkamikāni vā kammavipākajāni vā—",
  "an5.104:6.14": "tāni me na bahudeva uppajjanti.",
  "an5.104:6.15": "Appābādhohamasmi, <span class=\"var\" title=\"catunnaṃ kho panamhi (bj) | catunnaṃ kho pana (si) | catunnaṃ (s1-3, pts1)\" id=\"note283\">catunnaṃ kho panasmi</span> jhānānaṃ ābhicetasikānaṃ diṭṭhadhammasukhavihārānaṃ <span class=\"var\" title=\"nikāmalābhī homi (mr)\" id=\"note284\">nikāmalābhī</span> akicchalābhī akasiralābhī, āsavānaṃ khayā … pe … sacchikatvā upasampajja viharāmi.",
  "an5.104:7.1": "Yañhi taṃ, bhikkhave, sammā vadamāno vadeyya:",
  "an5.104:7.2": "‘samaṇesu samaṇasukhumālo’ti, mameva taṃ, bhikkhave, sammā vadamāno vadeyya:",
  "an5.104:7.3": "‘samaṇesu samaṇasukhumālo’”ti.",
  "an5.104:8.1": "Catutthaṃ."
}