{
  "_markup_path": "markup/an/an05/an5.140.html",
  "_alt_strings": [
    "en/sujato/an/an05/an5.140.json"
  ],
  "an5.140:1.1": "Aṅguttara Nikāya 5",
  "an5.140:2.1": "14. Rājavagga",
  "an5.140:3.1": "<span class=\"var\" id=\"note342\" title=\"sotārasuttaṃ (bj)\">140. Sotasutta</span>",
  "an5.140:4.1": "<span class=\"cross\" title=\"^an4.114#1 [114. Nāgasutta]\" id=\"note343\">*</span> “Pañcahi, bhikkhave, aṅgehi samannāgato rañño nāgo rājāraho hoti rājabhoggo, rañño aṅgaṃtveva saṅkhaṃ gacchati.",
  "an5.140:4.2": "Katamehi pañcahi?",
  "an5.140:4.3": "Idha, bhikkhave, rañño nāgo sotā ca hoti, hantā ca, rakkhitā ca, khantā ca, gantā ca.",
  "an5.140:5.1": "Kathañca, bhikkhave, rañño nāgo sotā hoti?",
  "an5.140:5.2": "Idha, bhikkhave, rañño nāgo yamenaṃ hatthidammasārathi kāraṇaṃ kāreti—",
  "an5.140:5.3": "yadi vā katapubbaṃ yadi vā akatapubbaṃ—",
  "an5.140:5.4": "taṃ <span class=\"var\" title=\"aṭṭhikatvā (bj, s1-3, km, pts1)\" id=\"note344\">aṭṭhiṃ katvā</span> manasi katvā <span class=\"var\" title=\"sabbacetasā (bj)\" id=\"note345\">sabbaṃ cetasā</span> samannāharitvā ohitasoto suṇāti.",
  "an5.140:5.5": "Evaṃ kho, bhikkhave, rañño nāgo sotā hoti.",
  "an5.140:5.6": "<span class=\"brnum\">(1)</span>",
  "an5.140:6.1": "Kathañca, bhikkhave, rañño nāgo hantā hoti?",
  "an5.140:6.2": "Idha, bhikkhave, rañño nāgo saṅgāmagato hatthimpi <span class=\"var\" title=\"hanti (bj, pts1)\" id=\"note346\">hanati</span>, hatthāruhampi hanati, assampi hanati, assāruhampi hanati, rathampi hanati, <span class=\"var\" title=\"rathārūhampi (pts1)\" id=\"note347\">rathikampi</span> hanati, pattikampi hanati.",
  "an5.140:6.3": "Evaṃ kho, bhikkhave, rañño nāgo hantā hoti.",
  "an5.140:6.4": "<span class=\"brnum\">(2)</span>",
  "an5.140:7.1": "Kathañca, bhikkhave, rañño nāgo rakkhitā hoti?",
  "an5.140:7.2": "Idha, bhikkhave, rañño nāgo saṅgāmagato rakkhati purimaṃ kāyaṃ, rakkhati pacchimaṃ kāyaṃ, rakkhati purime pāde, rakkhati pacchime pāde, rakkhati sīsaṃ, rakkhati kaṇṇe, rakkhati dante, rakkhati soṇḍaṃ, rakkhati vāladhiṃ, rakkhati hatthāruhaṃ.",
  "an5.140:7.3": "Evaṃ kho, bhikkhave, rañño nāgo rakkhitā hoti.",
  "an5.140:7.4": "<span class=\"brnum\">(3)</span>",
  "an5.140:8.1": "Kathañca, bhikkhave, rañño nāgo khantā hoti?",
  "an5.140:8.2": "Idha, bhikkhave, rañño nāgo saṅgāmagato khamo hoti sattippahārānaṃ asippahārānaṃ usuppahārānaṃ pharasuppahārānaṃ bheripaṇavasaṅkhatiṇavaninnādasaddānaṃ.",
  "an5.140:8.3": "Evaṃ kho, bhikkhave, rañño nāgo khantā hoti.",
  "an5.140:8.4": "<span class=\"brnum\">(4)</span>",
  "an5.140:9.1": "Kathañca, bhikkhave, rañño nāgo gantā hoti?",
  "an5.140:9.2": "Idha, bhikkhave, rañño nāgo yamenaṃ hatthidammasārathi disaṃ peseti—",
  "an5.140:9.3": "yadi vā gatapubbaṃ yadi vā agatapubbaṃ—",
  "an5.140:9.4": "taṃ khippameva gantā hoti.",
  "an5.140:9.5": "Evaṃ kho, bhikkhave, rañño nāgo gantā hoti.",
  "an5.140:9.6": "<span class=\"brnum\">(5)</span>",
  "an5.140:10.1": "Imehi kho, bhikkhave, pañcahi aṅgehi samannāgato rañño nāgo rājāraho hoti rājabhoggo, rañño aṅgantveva saṅkhaṃ gacchati.",
  "an5.140:11.1": "Evamevaṃ kho, bhikkhave, pañcahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa.",
  "an5.140:11.2": "Katamehi pañcahi?",
  "an5.140:11.3": "Idha, bhikkhave, bhikkhu sotā ca hoti, hantā ca, rakkhitā ca, khantā ca, gantā ca.",
  "an5.140:12.1": "Kathañca, bhikkhave, bhikkhu sotā hoti?",
  "an5.140:12.2": "Idha, bhikkhave, bhikkhu tathāgatappavedite dhammavinaye desiyamāne aṭṭhiṅkatvā manasi katvā sabbaṃ cetasā samannāharitvā ohitasoto dhammaṃ suṇāti.",
  "an5.140:12.3": "Evaṃ kho, bhikkhave, bhikkhu sotā hoti.",
  "an5.140:12.4": "<span class=\"brnum\">(1)</span>",
  "an5.140:13.1": "Kathañca, bhikkhave, bhikkhu hantā hoti?",
  "an5.140:13.2": "Idha, bhikkhave, bhikkhu uppannaṃ kāmavitakkaṃ nādhivāseti, pajahati vinodeti <span class=\"var\" title=\"idaṃ padaṃ bj, pts1 potthakesu natthi; ^an4.114#1 [114. Nāgasutta]\" id=\"note348\">hanati</span> byantīkaroti anabhāvaṃ gameti;",
  "an5.140:13.3": "uppannaṃ byāpādavitakkaṃ … pe … uppannaṃ vihiṃsāvitakkaṃ … pe … uppannuppanne pāpake akusale dhamme nādhivāseti, pajahati vinodeti <span class=\"var\" title=\"idaṃ padaṃ bj, pts1 potthakesu natthi; ^an4.114#1 [114. Nāgasutta]\" id=\"note349\">hanati</span> byantīkaroti anabhāvaṃ gameti.",
  "an5.140:13.4": "Evaṃ kho, bhikkhave, bhikkhu hantā hoti.",
  "an5.140:13.5": "<span class=\"brnum\">(2)</span>",
  "an5.140:14.1": "Kathañca, bhikkhave, bhikkhu rakkhitā hoti?",
  "an5.140:14.2": "Idha, bhikkhave, bhikkhu cakkhunā rūpaṃ disvā na nimittaggāhī hoti nānubyañjanaggāhī.",
  "an5.140:14.3": "Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati;",
  "an5.140:14.4": "rakkhati cakkhundriyaṃ;",
  "an5.140:14.5": "cakkhundriye saṃvaraṃ āpajjati.",
  "an5.140:14.6": "Sotena saddaṃ sutvā … ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya na nimittaggāhī hoti nānubyañjanaggāhī.",
  "an5.140:14.7": "Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati;",
  "an5.140:14.8": "rakkhati manindriyaṃ;",
  "an5.140:14.9": "manindriye saṃvaraṃ āpajjati.",
  "an5.140:14.10": "Evaṃ kho, bhikkhave, bhikkhu rakkhitā hoti.",
  "an5.140:14.11": "<span class=\"brnum\">(3)</span>",
  "an5.140:15.1": "Kathañca, bhikkhave, bhikkhu khantā hoti?",
  "an5.140:15.2": "Idha, bhikkhave, bhikkhu khamo hoti sītassa uṇhassa jighacchāya pipāsāya <span class=\"var\" title=\"... siriṃsapa ... (bj, s1-3, km, pts1)\" id=\"note350\">ḍaṃsamakasavātātapasarīsapasamphassānaṃ</span>;",
  "an5.140:15.3": "duruttānaṃ durāgatānaṃ vacanapathānaṃ uppannānaṃ sārīrikānaṃ vedanānaṃ dukkhānaṃ tibbānaṃ kharānaṃ kaṭukānaṃ asātānaṃ amanāpānaṃ pāṇaharānaṃ adhivāsakajātiko hoti.",
  "an5.140:15.4": "Evaṃ kho, bhikkhave, bhikkhu khantā hoti.",
  "an5.140:15.5": "<span class=\"brnum\">(4)</span>",
  "an5.140:16.1": "Kathañca, bhikkhave, bhikkhu gantā hoti?",
  "an5.140:16.2": "Idha, bhikkhave, bhikkhu yā sā disā agatapubbā iminā dīghena addhunā, yadidaṃ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṃ, taṃ khippaññeva gantā hoti.",
  "an5.140:16.3": "Evaṃ kho, bhikkhave, bhikkhu gantā hoti.",
  "an5.140:16.4": "<span class=\"brnum\">(5)</span>",
  "an5.140:17.1": "Imehi kho, bhikkhave, pañcahi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassā”ti.",
  "an5.140:18.1": "Dasamaṃ.",
  "an5.140:19.1": "Rājavaggo catuttho.",
  "an5.140:20.1": "Cakkānuvattanā rājā,",
  "an5.140:20.2": "Yassaṃdisaṃ dve ceva patthanā;",
  "an5.140:20.3": "Appaṃsupati bhattādo,",
  "an5.140:20.4": "Akkhamo ca sotena cāti."
}