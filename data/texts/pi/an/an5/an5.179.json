{
  "_markup_path": "markup/an/an05/an5.179.html",
  "_alt_strings": [
    "en/sujato/an/an05/an5.179.json"
  ],
  "an5.179:1.1": "Aṅguttara Nikāya 5",
  "an5.179:2.1": "18. Upāsakavagga",
  "an5.179:3.1": "179. Gihisutta",
  "an5.179:4.1": "Atha kho anāthapiṇḍiko gahapati pañcamattehi upāsakasatehi parivuto yena bhagavā tenupasaṅkami;",
  "an5.179:4.2": "upasaṅkamitvā bhagavantaṃ abhivādetvā ekamantaṃ nisīdi.",
  "an5.179:4.3": "Atha kho bhagavā āyasmantaṃ sāriputtaṃ āmantesi:",
  "an5.179:4.4": "“<span class=\"var\" title=\"yaṃ kiñci (bj) | yaṅkiñci (s1-3)\" id=\"note447\">yaṃ kañci</span>, sāriputta, jāneyyātha gihiṃ odātavasanaṃ pañcasu sikkhāpadesu saṃvutakammantaṃ catunnaṃ ābhicetasikānaṃ diṭṭhadhammasukhavihārānaṃ nikāmalābhiṃ akicchalābhiṃ akasiralābhiṃ, so ākaṅkhamāno attanāva attānaṃ byākareyya:",
  "an5.179:4.5": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’ti.",
  "an5.179:5.1": "Katamesu pañcasu sikkhāpadesu saṃvutakammanto hoti?",
  "an5.179:5.2": "Idha, sāriputta, ariyasāvako pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, surāmerayamajjapamādaṭṭhānā paṭivirato hoti.",
  "an5.179:5.3": "Imesu pañcasu sikkhāpadesu saṃvutakammanto hoti.",
  "an5.179:6.1": "Katamesaṃ catunnaṃ ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī akasiralābhī?",
  "an5.179:6.2": "Idha, sāriputta, ariyasāvako buddhe aveccappasādena samannāgato hoti:",
  "an5.179:6.3": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi, satthā devamanussānaṃ buddho bhagavā’ti.",
  "an5.179:6.4": "Ayamassa paṭhamo ābhicetasiko diṭṭhadhammasukhavihāro adhigato hoti avisuddhassa cittassa visuddhiyā apariyodātassa cittassa pariyodapanāya.",
  "an5.179:7.1": "Puna caparaṃ, sāriputta, ariyasāvako dhamme aveccappasādena samannāgato hoti:",
  "an5.179:7.2": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti.",
  "an5.179:7.3": "Ayamassa dutiyo ābhicetasiko diṭṭhadhammasukhavihāro adhigato hoti avisuddhassa cittassa visuddhiyā apariyodātassa cittassa pariyodapanāya.",
  "an5.179:8.1": "Puna caparaṃ, sāriputta, ariyasāvako saṅghe aveccappasādena samannāgato hoti:",
  "an5.179:8.2": "‘suppaṭipanno bhagavato sāvakasaṅgho ujuppaṭipanno bhagavato sāvakasaṅgho ñāyappaṭipanno bhagavato sāvakasaṅgho sāmīcippaṭipanno bhagavato sāvakasaṅgho, yadidaṃ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti.",
  "an5.179:8.3": "Ayamassa tatiyo ābhicetasiko diṭṭhadhammasukhavihāro adhigato hoti avisuddhassa cittassa visuddhiyā apariyodātassa cittassa pariyodapanāya.",
  "an5.179:9.1": "Puna caparaṃ, sāriputta, ariyasāvako ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi.",
  "an5.179:9.2": "Ayamassa catuttho ābhicetasiko diṭṭhadhammasukhavihāro adhigato hoti avisuddhassa cittassa visuddhiyā apariyodātassa cittassa pariyodapanāya.",
  "an5.179:9.3": "Imesaṃ catunnaṃ ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī akasiralābhī.",
  "an5.179:10.1": "Yaṃ kañci, sāriputta, jāneyyātha gihiṃ odātavasanaṃ—",
  "an5.179:10.2": "imesu pañcasu sikkhāpadesu saṃvutakammantaṃ, imesañca catunnaṃ ābhicetasikānaṃ diṭṭhadhammasukhavihārānaṃ nikāmalābhiṃ akicchalābhiṃ akasiralābhiṃ, so ākaṅkhamāno attanāva attānaṃ byākareyya:",
  "an5.179:10.3": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’ti.",
  "an5.179:11.1": "Nirayesu bhayaṃ disvā,",
  "an5.179:11.2": "pāpāni parivajjaye;",
  "an5.179:11.3": "Ariyadhammaṃ samādāya,",
  "an5.179:11.4": "paṇḍito parivajjaye.",
  "an5.179:12.1": "Na hiṃse pāṇabhūtāni,",
  "an5.179:12.2": "vijjamāne parakkame;",
  "an5.179:12.3": "Musā ca na bhaṇe jānaṃ,",
  "an5.179:12.4": "adinnaṃ na parāmase.",
  "an5.179:13.1": "Sehi dārehi santuṭṭho,",
  "an5.179:13.2": "paradārañca <span class=\"var\" title=\"nārame (bj, s1-3)\" id=\"note448\">ārame</span>;",
  "an5.179:13.3": "Merayaṃ vāruṇiṃ jantu,",
  "an5.179:13.4": "na pive cittamohaniṃ.",
  "an5.179:14.1": "Anussareyya sambuddhaṃ,",
  "an5.179:14.2": "dhammañcānuvitakkaye;",
  "an5.179:14.3": "<span class=\"var\" title=\"abyāpajjhaṃ (bj, s1-3, mr) | avyāpajjhaṃ (pts1) | abyābajjhaṃ (?)\" id=\"note449\">Abyāpajjaṃ</span> hitaṃ cittaṃ,",
  "an5.179:14.4": "devalokāya bhāvaye.",
  "an5.179:15.1": "Upaṭṭhite deyyadhamme,",
  "an5.179:15.2": "puññatthassa <span class=\"var\" title=\"jigiṃsato (bj, s1-3, km, pts1)\" id=\"note450\">jigīsato</span>;",
  "an5.179:15.3": "Santesu paṭhamaṃ dinnā,",
  "an5.179:15.4": "vipulā hoti dakkhiṇā.",
  "an5.179:16.1": "Santo have pavakkhāmi,",
  "an5.179:16.2": "sāriputta suṇohi me;",
  "an5.179:16.3": "Iti kaṇhāsu setāsu,",
  "an5.179:16.4": "rohiṇīsu harīsu vā.",
  "an5.179:17.1": "Kammāsāsu sarūpāsu,",
  "an5.179:17.2": "gosu pārevatāsu vā;",
  "an5.179:17.3": "Yāsu kāsuci etāsu,",
  "an5.179:17.4": "danto jāyati puṅgavo.",
  "an5.179:18.1": "Dhorayho balasampanno,",
  "an5.179:18.2": "kalyāṇajavanikkamo;",
  "an5.179:18.3": "Tameva bhāre yuñjanti,",
  "an5.179:18.4": "nāssa vaṇṇaṃ parikkhare.",
  "an5.179:19.1": "Evamevaṃ manussesu,",
  "an5.179:19.2": "yasmiṃ kismiñci jātiye;",
  "an5.179:19.3": "Khattiye brāhmaṇe vesse,",
  "an5.179:19.4": "sudde caṇḍālapukkuse.",
  "an5.179:20.1": "Yāsu kāsuci etāsu,",
  "an5.179:20.2": "danto jāyati subbato;",
  "an5.179:20.3": "Dhammaṭṭho sīlasampanno,",
  "an5.179:20.4": "saccavādī hirīmano.",
  "an5.179:21.1": "Pahīnajātimaraṇo,",
  "an5.179:21.2": "brahmacariyassa kevalī;",
  "an5.179:21.3": "Pannabhāro visaṃyutto,",
  "an5.179:21.4": "katakicco anāsavo.",
  "an5.179:22.1": "Pāragū sabbadhammānaṃ,",
  "an5.179:22.2": "anupādāya nibbuto;",
  "an5.179:22.3": "Tasmiñca viraje khette,",
  "an5.179:22.4": "vipulā hoti dakkhiṇā.",
  "an5.179:23.1": "Bālā ca avijānantā,",
  "an5.179:23.2": "dummedhā assutāvino;",
  "an5.179:23.3": "Bahiddhā dadanti dānāni,",
  "an5.179:23.4": "na hi sante upāsare.",
  "an5.179:24.1": "Ye ca sante upāsanti,",
  "an5.179:24.2": "sappaññe dhīrasammate;",
  "an5.179:24.3": "Saddhā ca nesaṃ sugate,",
  "an5.179:24.4": "mūlajātā patiṭṭhitā.",
  "an5.179:25.1": "Devalokañca te yanti,",
  "an5.179:25.2": "kule vā idha jāyare;",
  "an5.179:25.3": "Anupubbena nibbānaṃ,",
  "an5.179:25.4": "adhigacchanti paṇḍitā”ti.",
  "an5.179:26.1": "Navamaṃ."
}