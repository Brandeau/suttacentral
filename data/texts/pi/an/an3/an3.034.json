{
  "_markup_path": "markup/an/an03/an3.034.html",
  "_alt_strings": [
    "en/sujato/an/an03/an3.034.json"
  ],
  "an3.34:1.1": "Aṅguttara Nikāya 3",
  "an3.34:2.1": "4. Devadūtavagga",
  "an3.34:3.1": "34. Nidānasutta",
  "an3.34:4.1": "“Tīṇimāni, bhikkhave, nidānāni kammānaṃ samudayāya.",
  "an3.34:4.2": "Katamāni tīṇi?",
  "an3.34:4.3": "Lobho nidānaṃ kammānaṃ samudayāya, doso nidānaṃ kammānaṃ samudayāya, moho nidānaṃ kammānaṃ samudayāya.",
  "an3.34:5.1": "Yaṃ, bhikkhave, lobhapakataṃ kammaṃ lobhajaṃ lobhanidānaṃ lobhasamudayaṃ, yatthassa attabhāvo nibbattati tattha taṃ kammaṃ vipaccati.",
  "an3.34:5.2": "Yattha taṃ kammaṃ vipaccati tattha tassa kammassa vipākaṃ paṭisaṃvedeti, diṭṭhe vā dhamme <span class=\"var\" title=\"upapajje vā (bj, s1-3, km) | uppajje vā (pts1)\" id=\"note82\">upapajja vā</span> <span class=\"var\" title=\"aparāpare vā (mr)\" id=\"note83\">apare vā</span> pariyāye.",
  "an3.34:6.1": "Yaṃ, bhikkhave, dosapakataṃ kammaṃ dosajaṃ dosanidānaṃ dosasamudayaṃ, yatthassa attabhāvo nibbattati tattha taṃ kammaṃ vipaccati.",
  "an3.34:6.2": "Yattha taṃ kammaṃ vipaccati tattha tassa kammassa vipākaṃ paṭisaṃvedeti, diṭṭhe vā dhamme upapajja vā apare vā pariyāye.",
  "an3.34:7.1": "Yaṃ, bhikkhave, mohapakataṃ kammaṃ mohajaṃ mohanidānaṃ mohasamudayaṃ, yatthassa attabhāvo nibbattati tattha taṃ kammaṃ vipaccati.",
  "an3.34:7.2": "Yattha taṃ kammaṃ vipaccati tattha tassa kammassa vipākaṃ paṭisaṃvedeti, diṭṭhe vā dhamme upapajja vā apare vā pariyāye.",
  "an3.34:8.1": "Seyyathāpi, bhikkhave, bījāni akhaṇḍāni apūtīni avātātapahatāni sārādāni sukhasayitāni sukhette suparikammakatāya bhūmiyā nikkhittāni.",
  "an3.34:8.2": "Devo ca sammādhāraṃ anuppaveccheyya.",
  "an3.34:8.3": "Evassu tāni, bhikkhave, bījāni vuddhiṃ viruḷhiṃ vepullaṃ āpajjeyyuṃ.",
  "an3.34:8.4": "Evamevaṃ kho, bhikkhave, yaṃ lobhapakataṃ kammaṃ lobhajaṃ lobhanidānaṃ lobhasamudayaṃ, yatthassa attabhāvo nibbattati tattha taṃ kammaṃ vipaccati.",
  "an3.34:8.5": "Yattha taṃ kammaṃ vipaccati tattha tassa kammassa vipākaṃ paṭisaṃvedeti, diṭṭhe vā dhamme upapajja vā apare vā pariyāye.",
  "an3.34:9.1": "Yaṃ dosapakataṃ kammaṃ … pe …",
  "an3.34:9.2": "yaṃ mohapakataṃ kammaṃ mohajaṃ mohanidānaṃ mohasamudayaṃ, yatthassa attabhāvo nibbattati tattha taṃ kammaṃ vipaccati.",
  "an3.34:9.3": "Yattha taṃ kammaṃ vipaccati tattha tassa kammassa vipākaṃ paṭisaṃvedeti, diṭṭhe vā dhamme upapajja vā apare vā pariyāye.",
  "an3.34:9.4": "Imāni kho, bhikkhave, tīṇi nidānāni kammānaṃ samudayāya.",
  "an3.34:10.1": "Tīṇimāni, bhikkhave, nidānāni kammānaṃ samudayāya.",
  "an3.34:10.2": "Katamāni tīṇi?",
  "an3.34:10.3": "Alobho nidānaṃ kammānaṃ samudayāya, adoso nidānaṃ kammānaṃ samudayāya, amoho nidānaṃ kammānaṃ samudayāya.",
  "an3.34:11.1": "Yaṃ, bhikkhave, alobhapakataṃ kammaṃ alobhajaṃ alobhanidānaṃ alobhasamudayaṃ, lobhe vigate evaṃ taṃ kammaṃ pahīnaṃ hoti ucchinnamūlaṃ tālāvatthukataṃ anabhāvaṅkataṃ āyatiṃ anuppādadhammaṃ.",
  "an3.34:12.1": "Yaṃ, bhikkhave, adosapakataṃ kammaṃ adosajaṃ adosanidānaṃ adosasamudayaṃ, dose vigate evaṃ taṃ kammaṃ pahīnaṃ hoti ucchinnamūlaṃ tālāvatthukataṃ anabhāvaṅkataṃ āyatiṃ anuppādadhammaṃ.",
  "an3.34:13.1": "Yaṃ, bhikkhave, amohapakataṃ kammaṃ amohajaṃ amohanidānaṃ amohasamudayaṃ, mohe vigate evaṃ taṃ kammaṃ pahīnaṃ hoti ucchinnamūlaṃ tālāvatthukataṃ anabhāvaṅkataṃ āyatiṃ anuppādadhammaṃ.",
  "an3.34:14.1": "Seyyathāpi, bhikkhave, bījāni akhaṇḍāni apūtīni avātātapahatāni sārādāni sukhasayitāni.",
  "an3.34:14.2": "Tāni puriso agginā ḍaheyya.",
  "an3.34:14.3": "Agginā ḍahitvā masiṃ kareyya.",
  "an3.34:14.4": "Masiṃ karitvā mahāvāte vā <span class=\"var\" title=\"opuṇeyya (bj) | ophuneyya (s1-3) | opuneyya (pts1)\" id=\"note84\">ophuṇeyya</span> nadiyā vā sīghasotāya pavāheyya.",
  "an3.34:14.5": "Evassu tāni, bhikkhave, bījāni ucchinnamūlāni tālāvatthukatāni <span class=\"var\" title=\"anabhāvakatāni (bj, pts1) | anabhāvaṃ katāni (s1-3)\" id=\"note85\">anabhāvaṃkatāni</span> āyatiṃ anuppādadhammāni.",
  "an3.34:14.6": "Evamevaṃ kho, bhikkhave, yaṃ alobhapakataṃ kammaṃ alobhajaṃ alobhanidānaṃ alobhasamudayaṃ, lobhe vigate evaṃ taṃ kammaṃ pahīnaṃ hoti ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ.",
  "an3.34:15.1": "Yaṃ adosapakataṃ kammaṃ … pe …",
  "an3.34:15.2": "yaṃ amohapakataṃ kammaṃ amohajaṃ amohanidānaṃ amohasamudayaṃ, mohe vigate evaṃ taṃ kammaṃ pahīnaṃ hoti … pe …",
  "an3.34:15.3": "āyatiṃ anuppādadhammaṃ.",
  "an3.34:15.4": "Imāni kho, bhikkhave, tīṇi nidānāni kammānaṃ samudayāyāti.",
  "an3.34:16.1": "Lobhajaṃ <span class=\"var\" title=\"dosajaṃ kammaṃ (mr)\" id=\"note86\">dosajañceva</span>,",
  "an3.34:16.2": "mohajañcāpaviddasu;",
  "an3.34:16.3": "Yaṃ tena pakataṃ kammaṃ,",
  "an3.34:16.4": "appaṃ vā yadi vā bahuṃ;",
  "an3.34:16.5": "Idheva taṃ vedaniyaṃ,",
  "an3.34:16.6": "vatthu aññaṃ na vijjati.",
  "an3.34:17.1": "Tasmā lobhañca dosañca,",
  "an3.34:17.2": "mohajañcāpi viddasu;",
  "an3.34:17.3": "Vijjaṃ uppādayaṃ bhikkhu,",
  "an3.34:17.4": "sabbā duggatiyo jahe”ti.",
  "an3.34:18.1": "Catutthaṃ."
}