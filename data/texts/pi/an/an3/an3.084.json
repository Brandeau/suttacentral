{
  "_markup_path": "markup/an/an03/an3.084.html",
  "_alt_strings": [
    "en/sujato/an/an03/an3.084.json"
  ],
  "an3.84:1.1": "Aṅguttara Nikāya 3",
  "an3.84:2.1": "9. Samaṇavagga",
  "an3.84:3.1": "84. Vajjiputtasutta",
  "an3.84:4.1": "Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ.",
  "an3.84:4.2": "Atha kho aññataro vajjiputtako bhikkhu yena bhagavā tenupasaṅkami;",
  "an3.84:4.3": "upasaṅkamitvā bhagavantaṃ abhivādetvā ekamantaṃ nisīdi.",
  "an3.84:4.4": "Ekamantaṃ nisinno kho so vajjiputtako bhikkhu bhagavantaṃ etadavoca:",
  "an3.84:4.5": "“sādhikamidaṃ, bhante, diyaḍḍhasikkhāpadasataṃ anvaddhamāsaṃ uddesaṃ āgacchati.",
  "an3.84:4.6": "Nāhaṃ, bhante, ettha sakkomi sikkhitun”ti.",
  "an3.84:4.7": "“Sakkhissasi pana tvaṃ, bhikkhu, tīsu sikkhāsu sikkhituṃ—",
  "an3.84:4.8": "adhisīlasikkhāya, adhicittasikkhāya adhipaññāsikkhāyā”ti?",
  "an3.84:4.9": "“Sakkomahaṃ, bhante, tīsu sikkhāsu sikkhituṃ—",
  "an3.84:4.10": "adhisīlasikkhāya, adhicittasikkhāya, adhipaññāsikkhāyā”ti.",
  "an3.84:4.11": "“Tasmātiha tvaṃ, bhikkhu, tīsu sikkhāsu sikkhassu—",
  "an3.84:4.12": "adhisīlasikkhāya, adhicittasikkhāya, adhipaññāsikkhāya.",
  "an3.84:5.1": "Yato kho tvaṃ, bhikkhu, adhisīlampi sikkhissasi, adhicittampi sikkhissasi, adhipaññampi sikkhissasi, tassa tuyhaṃ bhikkhu adhisīlampi sikkhato adhicittampi sikkhato adhipaññampi sikkhato rāgo pahīyissati, doso pahīyissati, moho pahīyissati.",
  "an3.84:5.2": "So tvaṃ rāgassa pahānā dosassa pahānā mohassa pahānā yaṃ akusalaṃ na taṃ karissasi, yaṃ pāpaṃ na taṃ sevissasī”ti.",
  "an3.84:6.1": "Atha kho so bhikkhu aparena samayena adhisīlampi sikkhi, adhicittampi sikkhi, adhipaññampi sikkhi.",
  "an3.84:6.2": "Tassa adhisīlampi sikkhato adhicittampi sikkhato adhipaññampi sikkhato rāgo pahīyi, doso pahīyi, moho pahīyi.",
  "an3.84:6.3": "So rāgassa pahānā dosassa pahānā mohassa pahānā yaṃ akusalaṃ taṃ nākāsi, yaṃ pāpaṃ taṃ na sevīti.",
  "an3.84:7.1": "Catutthaṃ."
}