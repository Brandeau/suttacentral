{
  "_markup_path": "markup/an/an03/an3.021.html",
  "_alt_strings": [
    "en/sujato/an/an03/an3.021.json"
  ],
  "an3.21:1.1": "Aṅguttara Nikāya 3",
  "an3.21:2.1": "3. Puggalavagga",
  "an3.21:3.1": "21. Samiddhasutta",
  "an3.21:4.1": "<span class=\"evam\">Evaṃ me sutaṃ—​</span>",
  "an3.21:4.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "an3.21:4.3": "Atha kho āyasmā ca <span class=\"var\" title=\"saviṭṭho (bj, s1-3, km, pts1)\" id=\"note34\">samiddho</span> āyasmā ca <span class=\"var\" title=\"mahākoṭṭhito (bj, s1-3, km, pts1)\" id=\"note35\">mahākoṭṭhiko</span> yenāyasmā sāriputto tenupasaṅkamiṃsu;",
  "an3.21:4.4": "upasaṅkamitvā āyasmatā sāriputtena saddhiṃ sammodiṃsu.",
  "an3.21:4.5": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.",
  "an3.21:4.6": "Ekamantaṃ nisinnaṃ kho āyasmantaṃ samiddhaṃ āyasmā sāriputto etadavoca:",
  "an3.21:5.1": "“Tayome, āvuso samiddha, puggalā santo saṃvijjamānā lokasmiṃ.",
  "an3.21:5.2": "Katame tayo?",
  "an3.21:5.3": "Kāyasakkhī, <span class=\"var\" title=\"diṭṭhappatto (bj, mr)\" id=\"note36\">diṭṭhippatto</span>, saddhāvimutto.",
  "an3.21:5.4": "Ime kho, āvuso, tayo puggalā santo saṃvijjamānā lokasmiṃ.",
  "an3.21:5.5": "Imesaṃ, āvuso, tiṇṇaṃ puggalānaṃ katamo te puggalo khamati abhikkantataro ca paṇītataro cā”ti?",
  "an3.21:6.1": "“Tayome, āvuso sāriputta, puggalā santo saṃvijjamānā lokasmiṃ.",
  "an3.21:6.2": "Katame tayo?",
  "an3.21:6.3": "Kāyasakkhī, diṭṭhippatto, saddhāvimutto.",
  "an3.21:6.4": "Ime kho, āvuso, tayo puggalā santo saṃvijjamānā lokasmiṃ.",
  "an3.21:6.5": "Imesaṃ, āvuso, tiṇṇaṃ puggalānaṃ <span class=\"var\" title=\"yoyaṃ (mr)\" id=\"note37\">yvāyaṃ</span> puggalo saddhāvimutto, ayaṃ me puggalo khamati imesaṃ tiṇṇaṃ puggalānaṃ abhikkantataro ca paṇītataro ca.",
  "an3.21:6.6": "Taṃ kissa hetu?",
  "an3.21:6.7": "Imassa, āvuso, puggalassa saddhindriyaṃ adhimattan”ti.",
  "an3.21:7.1": "Atha kho āyasmā sāriputto āyasmantaṃ mahākoṭṭhikaṃ etadavoca:",
  "an3.21:7.2": "“tayome, āvuso koṭṭhika, puggalā santo saṃvijjamānā lokasmiṃ.",
  "an3.21:7.3": "Katame tayo?",
  "an3.21:7.4": "Kāyasakkhī, diṭṭhippatto, saddhāvimutto.",
  "an3.21:7.5": "Ime kho, āvuso, tayo puggalā santo saṃvijjamānā lokasmiṃ.",
  "an3.21:7.6": "Imesaṃ, āvuso, tiṇṇaṃ puggalānaṃ katamo te puggalo khamati abhikkantataro ca paṇītataro cā”ti?",
  "an3.21:8.1": "“Tayome, āvuso sāriputta, puggalā santo saṃvijjamānā lokasmiṃ.",
  "an3.21:8.2": "Katame tayo?",
  "an3.21:8.3": "Kāyasakkhī, diṭṭhippatto, saddhāvimutto.",
  "an3.21:8.4": "Ime kho, āvuso, tayo puggalā santo saṃvijjamānā lokasmiṃ.",
  "an3.21:8.5": "Imesaṃ, āvuso, tiṇṇaṃ puggalānaṃ yvāyaṃ puggalo kāyasakkhī, ayaṃ me puggalo khamati imesaṃ tiṇṇaṃ puggalānaṃ abhikkantataro ca paṇītataro ca.",
  "an3.21:8.6": "Taṃ kissa hetu?",
  "an3.21:8.7": "Imassa, āvuso, puggalassa samādhindriyaṃ adhimattan”ti.",
  "an3.21:9.1": "Atha kho āyasmā mahākoṭṭhiko āyasmantaṃ sāriputtaṃ etadavoca:",
  "an3.21:9.2": "“tayome, āvuso sāriputta, puggalā santo saṃvijjamānā lokasmiṃ.",
  "an3.21:9.3": "Katame tayo?",
  "an3.21:9.4": "Kāyasakkhī, diṭṭhippatto, saddhāvimutto.",
  "an3.21:9.5": "Ime kho, āvuso, tayo puggalā santo saṃvijjamānā lokasmiṃ.",
  "an3.21:9.6": "Imesaṃ, āvuso, tiṇṇaṃ puggalānaṃ katamo te puggalo khamati abhikkantataro ca paṇītataro cā”ti?",
  "an3.21:10.1": "“Tayome, āvuso koṭṭhika, puggalā santo saṃvijjamānā lokasmiṃ.",
  "an3.21:10.2": "Katame tayo?",
  "an3.21:10.3": "Kāyasakkhī, diṭṭhippatto, saddhāvimutto.",
  "an3.21:10.4": "Ime kho, āvuso, tayo puggalā santo saṃvijjamānā lokasmiṃ.",
  "an3.21:10.5": "Imesaṃ, āvuso, tiṇṇaṃ puggalānaṃ yvāyaṃ puggalo diṭṭhippatto, ayaṃ me puggalo khamati imesaṃ tiṇṇaṃ puggalānaṃ abhikkantataro ca paṇītataro ca.",
  "an3.21:10.6": "Taṃ kissa hetu?",
  "an3.21:10.7": "Imassa, āvuso, puggalassa paññindriyaṃ adhimattan”ti.",
  "an3.21:11.1": "Atha kho āyasmā sāriputto āyasmantañca samiddhaṃ āyasmantañca mahākoṭṭhikaṃ etadavoca:",
  "an3.21:11.2": "“byākataṃ kho, āvuso, amhehi sabbeheva yathāsakaṃ paṭibhānaṃ.",
  "an3.21:11.3": "Āyāmāvuso, yena bhagavā tenupasaṅkamissāma;",
  "an3.21:11.4": "upasaṅkamitvā bhagavato etamatthaṃ ārocessāma.",
  "an3.21:11.5": "Yathā no bhagavā byākarissati tathā naṃ dhāressāmā”ti.",
  "an3.21:11.6": "“Evamāvuso”ti kho āyasmā ca samiddho āyasmā ca mahākoṭṭhiko āyasmato sāriputtassa paccassosuṃ.",
  "an3.21:11.7": "Atha kho āyasmā ca sāriputto āyasmā ca samiddho āyasmā ca mahākoṭṭhiko yena bhagavā tenupasaṅkamiṃsu;",
  "an3.21:11.8": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "an3.21:11.9": "Ekamantaṃ nisinno kho āyasmā sāriputto yāvatako ahosi āyasmatā ca samiddhena āyasmatā ca mahākoṭṭhikena saddhiṃ kathāsallāpo taṃ sabbaṃ bhagavato ārocesi.",
  "an3.21:12.1": "“Na khvettha, sāriputta, sukaraṃ ekaṃsena byākātuṃ:",
  "an3.21:12.2": "‘ayaṃ imesaṃ tiṇṇaṃ puggalānaṃ abhikkantataro ca paṇītataro cā’ti.",
  "an3.21:12.3": "Ṭhānañhetaṃ, sāriputta, vijjati yvāyaṃ puggalo saddhāvimutto <span class=\"var\" title=\"svāyaṃ (s1-3, km, pts1) | soyaṃ (mr)\" id=\"note38\">svāssa</span> arahattāya paṭipanno, yvāyaṃ puggalo kāyasakkhī <span class=\"var\" title=\"svāyaṃ (s1-3, km, pts1) | soyaṃ (mr)\" id=\"note39\">svāssa</span> sakadāgāmī vā anāgāmī vā, yo cāyaṃ puggalo diṭṭhippatto <span class=\"var\" title=\"soyaṃ (mr)\" id=\"note40\">sopassa</span> sakadāgāmī vā anāgāmī vā.",
  "an3.21:13.1": "Na khvettha, sāriputta, sukaraṃ ekaṃsena byākātuṃ:",
  "an3.21:13.2": "‘ayaṃ imesaṃ tiṇṇaṃ puggalānaṃ abhikkantataro ca paṇītataro cā’ti.",
  "an3.21:13.3": "Ṭhānañhetaṃ, sāriputta, vijjati yvāyaṃ puggalo kāyasakkhī svāssa arahattāya paṭipanno, yvāyaṃ puggalo saddhāvimutto svāssa sakadāgāmī vā anāgāmī vā, yo cāyaṃ puggalo diṭṭhippatto sopassa sakadāgāmī vā anāgāmī vā.",
  "an3.21:14.1": "Na khvettha, sāriputta, sukaraṃ ekaṃsena byākātuṃ:",
  "an3.21:14.2": "‘ayaṃ imesaṃ tiṇṇaṃ puggalānaṃ abhikkantataro ca paṇītataro cā’ti.",
  "an3.21:14.3": "Ṭhānañhetaṃ, sāriputta, vijjati yvāyaṃ puggalo diṭṭhippatto svāssa arahattāya paṭipanno, yvāyaṃ puggalo saddhāvimutto svāssa sakadāgāmī vā anāgāmī vā, yo cāyaṃ puggalo kāyasakkhī sopassa sakadāgāmī vā anāgāmī vā.",
  "an3.21:15.1": "Na khvettha, sāriputta, sukaraṃ ekaṃsena byākātuṃ:",
  "an3.21:15.2": "‘ayaṃ imesaṃ tiṇṇaṃ puggalānaṃ abhikkantataro ca paṇītataro cā’”ti.",
  "an3.21:16.1": "Paṭhamaṃ."
}