{
  "_markup_path": "markup/an/an03/an3.129.html",
  "_alt_strings": [
    "en/sujato/an/an03/an3.129.json"
  ],
  "an3.129:1.1": "Aṅguttara Nikāya 3",
  "an3.129:2.1": "13. Kusināravagga",
  "an3.129:3.1": "129. Paṭhamaanuruddhasutta",
  "an3.129:4.1": "Atha kho āyasmā anuruddho yena bhagavā tenupasaṅkami;",
  "an3.129:4.2": "upasaṅkamitvā bhagavantaṃ abhivādetvā ekamantaṃ nisīdi.",
  "an3.129:4.3": "Ekamantaṃ nisinno kho āyasmā anuruddho bhagavantaṃ etadavoca:",
  "an3.129:4.4": "“idhāhaṃ, bhante, dibbena cakkhunā visuddhena atikkantamānusakena yebhuyyena passāmi mātugāmaṃ kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjamānaṃ.",
  "an3.129:4.5": "Katihi nu kho, bhante, dhammehi samannāgato mātugāmo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjatī”ti?",
  "an3.129:5.1": "“Tīhi kho, anuruddha, dhammehi samannāgato mātugāmo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.",
  "an3.129:5.2": "Katamehi tīhi?",
  "an3.129:5.3": "Idha, anuruddha, mātugāmo pubbaṇhasamayaṃ maccheramalapariyuṭṭhitena cetasā agāraṃ ajjhāvasati, majjhanhikasamayaṃ issāpariyuṭṭhitena cetasā agāraṃ ajjhāvasati, sāyanhasamayaṃ kāmarāgapariyuṭṭhitena cetasā agāraṃ ajjhāvasati.",
  "an3.129:5.4": "Imehi kho, anuruddha, tīhi dhammehi samannāgato mātugāmo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjatī”ti.",
  "an3.129:6.1": "Sattamaṃ."
}