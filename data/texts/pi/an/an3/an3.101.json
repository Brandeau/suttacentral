{
  "_markup_path": "markup/an/an03/an3.101.html",
  "_alt_strings": [
    "en/sujato/an/an03/an3.101.json"
  ],
  "an3.101:1.1": "Aṅguttara Nikāya 3",
  "an3.101:2.1": "10. Loṇakapallavagga",
  "an3.101:3.1": "101. Paṃsudhovakasutta",
  "an3.101:4.1": "“Santi, bhikkhave, jātarūpassa oḷārikā upakkilesā <span class=\"var\" title=\"paṃsuvālikā (bj, s1-3, km, pts1)\" id=\"note367\">paṃsuvālukā</span> sakkharakaṭhalā.",
  "an3.101:4.2": "Tamenaṃ paṃsudhovako vā paṃsudhovakantevāsī vā doṇiyaṃ ākiritvā dhovati sandhovati niddhovati.",
  "an3.101:4.3": "Tasmiṃ pahīne tasmiṃ byantīkate santi jātarūpassa majjhimasahagatā upakkilesā sukhumasakkharā <span class=\"var\" title=\"thūlavālikā (bj, pts1) | thullavālikā (s1-3, km)\" id=\"note368\">thūlavālukā</span>.",
  "an3.101:4.4": "Tamenaṃ paṃsudhovako vā paṃsudhovakantevāsī vā dhovati sandhovati niddhovati.",
  "an3.101:4.5": "Tasmiṃ pahīne tasmiṃ byantīkate santi jātarūpassa sukhumasahagatā upakkilesā sukhumavālukā kāḷajallikā.",
  "an3.101:4.6": "Tamenaṃ paṃsudhovako vā paṃsudhovakantevāsī vā dhovati sandhovati niddhovati.",
  "an3.101:4.7": "Tasmiṃ pahīne tasmiṃ byantīkate athāparaṃ <span class=\"var\" title=\"suvaṇṇajātarūpakāvasissanti (mr)\" id=\"note369\">suvaṇṇasikatāvasissanti</span>.",
  "an3.101:4.8": "Tamenaṃ suvaṇṇakāro vā suvaṇṇakārantevāsī vā jātarūpaṃ <span class=\"var\" title=\"musāya (bj)\" id=\"note370\">mūsāyaṃ</span> pakkhipitvā dhamati sandhamati niddhamati.",
  "an3.101:4.9": "Taṃ hoti jātarūpaṃ <span class=\"var\" title=\"adhantaṃ asandhantaṃ (s1-3, km)\" id=\"note371\">dhantaṃ sandhantaṃ</span> <span class=\"var\" title=\"anihitaṃ anikkhittakasāvaṃ (bj) | aniddhantaṃ anihitaṃ aninnītakasāvaṃ (s1-3, km, pts1)\" id=\"note372\">niddhantaṃ aniddhantakasāvaṃ</span>, na ceva mudu hoti na ca kammaniyaṃ, na ca pabhassaraṃ pabhaṅgu ca, na ca sammā upeti kammāya.",
  "an3.101:4.10": "Hoti so, bhikkhave, samayo yaṃ suvaṇṇakāro vā suvaṇṇakārantevāsī vā taṃ jātarūpaṃ dhamati sandhamati niddhamati.",
  "an3.101:4.11": "Taṃ hoti jātarūpaṃ dhantaṃ sandhantaṃ <span class=\"var\" title=\"nihitaṃ nikkhittakasāvaṃ (bj) | nihitaṃ ninnītakasāvaṃ (s1-3, km, pts1)\" id=\"note373\">niddhantaṃ niddhantakasāvaṃ</span>, mudu ca hoti kammaniyañca pabhassarañca, na ca pabhaṅgu, sammā upeti kammāya.",
  "an3.101:4.12": "Yassā yassā ca pilandhanavikatiyā ākaṅkhati—",
  "an3.101:4.13": "yadi <span class=\"var\" title=\"paṭṭakāya (bj, pts1) | muddikāya (^an5.23#1 [23. Upakkilesasutta])\" id=\"note374\">paṭṭikāya</span>, yadi kuṇḍalāya, yadi <span class=\"var\" title=\"gīveyyakena (mr) | gīveyyakāya (^an5.23#1 [23. Upakkilesasutta])\" id=\"note375\">gīveyyake</span>, yadi suvaṇṇamālāya—",
  "an3.101:4.14": "tañcassa atthaṃ anubhoti.",
  "an3.101:5.1": "Evamevaṃ kho, bhikkhave, santi adhicittamanuyuttassa bhikkhuno oḷārikā upakkilesā kāyaduccaritaṃ vacīduccaritaṃ manoduccaritaṃ, tamenaṃ sacetaso bhikkhu dabbajātiko pajahati vinodeti byantīkaroti anabhāvaṃ gameti.",
  "an3.101:5.2": "Tasmiṃ pahīne tasmiṃ byantīkate santi adhicittamanuyuttassa bhikkhuno majjhimasahagatā upakkilesā kāmavitakko byāpādavitakko vihiṃsāvitakko, tamenaṃ sacetaso bhikkhu dabbajātiko pajahati vinodeti byantīkaroti anabhāvaṃ gameti.",
  "an3.101:5.3": "Tasmiṃ pahīne tasmiṃ byantīkate santi adhicittamanuyuttassa bhikkhuno sukhumasahagatā upakkilesā ñātivitakko janapadavitakko anavaññattipaṭisaṃyutto vitakko, tamenaṃ sacetaso bhikkhu dabbajātiko pajahati vinodeti byantīkaroti anabhāvaṃ gameti.",
  "an3.101:5.4": "Tasmiṃ pahīne tasmiṃ byantīkate athāparaṃ <span class=\"var\" title=\"dhammavitakkovasissati (mr)\" id=\"note376\">dhammavitakkāvasissanti</span>.",
  "an3.101:5.5": "So hoti samādhi na ceva santo na ca paṇīto nappaṭippassaddhaladdho na ekodibhāvādhigato <span class=\"var\" title=\"sasaṅkhāraniggayhavāritavato (bj, s1-3, km, pts1) | sasaṅkhāraniggayhavārivāvato (mr) | sasaṅkhāraniggayhavāriyādhigato (?)\" id=\"note377\">sasaṅkhāraniggayhavāritagato</span>.",
  "an3.101:5.6": "Hoti so, bhikkhave, samayo yaṃ taṃ cittaṃ ajjhattaṃyeva santiṭṭhati <span class=\"var\" title=\"ekodibhāvaṃ gacchati (si) | ekodibhāvo hoti (s1-3, km, mr)\" id=\"note378\">sannisīdati ekodi hoti</span> samādhiyati.",
  "an3.101:5.7": "So hoti samādhi santo paṇīto paṭippassaddhiladdho ekodibhāvādhigato na sasaṅkhāraniggayhavāritagato.",
  "an3.101:5.8": "Yassa yassa ca abhiññā sacchikaraṇīyassa dhammassa cittaṃ abhininnāmeti abhiññā sacchikiriyāya tatra tatreva sakkhibhabbataṃ pāpuṇāti sati satiāyatane.",
  "an3.101:6.1": "So sace ākaṅkhati:",
  "an3.101:6.2": "‘anekavihitaṃ iddhividhaṃ paccanubhaveyyaṃ—",
  "an3.101:6.3": "ekopi hutvā bahudhā assaṃ, bahudhāpi hutvā eko assaṃ;",
  "an3.101:6.4": "āvibhāvaṃ, tirobhāvaṃ;",
  "an3.101:6.5": "tirokuṭṭaṃ tiropākāraṃ tiropabbataṃ asajjamāno gaccheyyaṃ, seyyathāpi ākāse;",
  "an3.101:6.6": "pathaviyāpi ummujjanimujjaṃ kareyyaṃ, seyyathāpi udake;",
  "an3.101:6.7": "udakepi <span class=\"var\" title=\"abhijjamāno (pts1, mr)\" id=\"note379\">abhijjamāne</span> gaccheyyaṃ, seyyathāpi pathaviyaṃ;",
  "an3.101:6.8": "ākāsepi pallaṅkena kameyyaṃ, seyyathāpi pakkhī sakuṇo;",
  "an3.101:6.9": "imepi candimasūriye evaṃmahiddhike evaṃmahānubhāve pāṇinā parimaseyyaṃ parimajjeyyaṃ;",
  "an3.101:6.10": "yāva brahmalokāpi kāyena vasaṃ vatteyyan’ti, tatra tatreva sakkhibhabbataṃ pāpuṇāti sati satiāyatane.",
  "an3.101:7.1": "So sace ākaṅkhati:",
  "an3.101:7.2": "‘dibbāya sotadhātuyā visuddhāya atikkantamānusikāya ubho sadde suṇeyyaṃ dibbe ca mānuse ca ye dūre santike cā’ti, tatra tatreva sakkhibhabbataṃ pāpuṇāti sati satiāyatane.",
  "an3.101:8.1": "So sace ākaṅkhati:",
  "an3.101:8.2": "‘parasattānaṃ parapuggalānaṃ cetasā ceto paricca pajāneyyaṃ—",
  "an3.101:8.3": "sarāgaṃ vā cittaṃ sarāgaṃ cittanti pajāneyyaṃ, vītarāgaṃ vā cittaṃ vītarāgaṃ cittanti pajāneyyaṃ;",
  "an3.101:8.4": "sadosaṃ vā cittaṃ sadosaṃ cittanti pajāneyyaṃ, vītadosaṃ vā cittaṃ vītadosaṃ cittanti pajāneyyaṃ;",
  "an3.101:8.5": "samohaṃ vā cittaṃ samohaṃ cittanti pajāneyyaṃ, vītamohaṃ vā cittaṃ vītamohaṃ cittanti pajāneyyaṃ;",
  "an3.101:8.6": "saṅkhittaṃ vā cittaṃ saṅkhittaṃ cittanti pajāneyyaṃ, vikkhittaṃ vā cittaṃ vikkhittaṃ cittanti pajāneyyaṃ;",
  "an3.101:8.7": "mahaggataṃ vā cittaṃ mahaggataṃ cittanti pajāneyyaṃ, amahaggataṃ vā cittaṃ amahaggataṃ cittanti pajāneyyaṃ;",
  "an3.101:8.8": "sauttaraṃ vā cittaṃ sauttaraṃ cittanti pajāneyyaṃ, anuttaraṃ vā cittaṃ anuttaraṃ cittanti pajāneyyaṃ;",
  "an3.101:8.9": "samāhitaṃ vā cittaṃ samāhitaṃ cittanti pajāneyyaṃ, asamāhitaṃ vā cittaṃ asamāhitaṃ cittanti pajāneyyaṃ;",
  "an3.101:8.10": "vimuttaṃ vā cittaṃ vimuttaṃ cittanti pajāneyyaṃ, avimuttaṃ vā cittaṃ avimuttaṃ cittanti pajāneyyan’ti, tatra tatreva sakkhibhabbataṃ pāpuṇāti sati satiāyatane.",
  "an3.101:9.1": "So sace ākaṅkhati:",
  "an3.101:9.2": "‘anekavihitaṃ pubbenivāsaṃ anussareyyaṃ, seyyathidaṃ—",
  "an3.101:9.3": "ekampi jātiṃ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṃvaṭṭakappe anekepi vivaṭṭakappe anekepi saṃvaṭṭavivaṭṭakappe:",
  "an3.101:9.4": "“amutrāsiṃ evaṃnāmo evaṅgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto, so tato cuto amutra udapādiṃ;",
  "an3.101:9.5": "tatrāpāsiṃ evaṃnāmo evaṅgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto, so tato cuto idhūpapanno”ti, iti sākāraṃ sauddesaṃ anekavihitaṃ pubbenivāsaṃ anussareyyan’ti, tatra tatreva sakkhibhabbataṃ pāpuṇāti sati satiāyatane.",
  "an3.101:10.1": "So sace ākaṅkhati:",
  "an3.101:10.2": "‘dibbena cakkhunā visuddhena atikkantamānusakena satte passeyyaṃ cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajāneyyaṃ:",
  "an3.101:10.3": "“ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā, te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā;",
  "an3.101:10.4": "ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā, te kāyassa bhedā paraṃ maraṇā sugatiṃ saggaṃ lokaṃ upapannā”ti, iti dibbena cakkhunā visuddhena atikkantamānusakena satte passeyyaṃ cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajāneyyan’ti, tatra tatreva sakkhibhabbataṃ pāpuṇāti sati satiāyatane.",
  "an3.101:11.1": "So sace ākaṅkhati:",
  "an3.101:11.2": "‘āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihareyyan’ti, tatra tatreva sakkhibhabbataṃ pāpuṇāti sati satiāyatane”ti.",
  "an3.101:12.1": "Dasamaṃ."
}