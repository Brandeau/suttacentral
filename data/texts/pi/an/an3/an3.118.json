{
  "_markup_path": "markup/an/an03/an3.118.html",
  "_alt_strings": [
    "en/sujato/an/an03/an3.118.json"
  ],
  "an3.118:1.1": "Aṅguttara Nikāya 3",
  "an3.118:2.1": "12. Āpāyikavagga",
  "an3.118:3.1": "118. Apaṇṇakasutta",
  "an3.118:4.1": "“Tisso imā, bhikkhave, vipattiyo.",
  "an3.118:4.2": "Katamā tisso?",
  "an3.118:4.3": "Sīlavipatti, cittavipatti, diṭṭhivipatti.",
  "an3.118:5.1": "Katamā ca, bhikkhave, sīlavipatti?",
  "an3.118:5.2": "Idha, bhikkhave, ekacco pāṇātipātī hoti … pe …",
  "an3.118:5.3": "samphappalāpī hoti.",
  "an3.118:5.4": "Ayaṃ vuccati, bhikkhave, sīlavipatti.",
  "an3.118:6.1": "Katamā ca, bhikkhave, cittavipatti?",
  "an3.118:6.2": "Idha, bhikkhave, ekacco abhijjhālu hoti byāpannacitto.",
  "an3.118:6.3": "Ayaṃ vuccati, bhikkhave, cittavipatti.",
  "an3.118:7.1": "Katamā ca, bhikkhave, diṭṭhivipatti?",
  "an3.118:7.2": "Idha, bhikkhave, ekacco micchādiṭṭhiko hoti viparītadassano:",
  "an3.118:7.3": "‘natthi dinnaṃ, natthi yiṭṭhaṃ … pe …",
  "an3.118:7.4": "ye imañca lokaṃ parañca lokaṃ sayaṃ abhiññā sacchikatvā pavedentī’ti.",
  "an3.118:7.5": "Ayaṃ vuccati, bhikkhave, diṭṭhivipatti.",
  "an3.118:7.6": "Sīlavipattihetu vā, bhikkhave … pe …",
  "an3.118:7.7": "diṭṭhivipattihetu vā, bhikkhave, sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.",
  "an3.118:7.8": "Seyyathāpi, bhikkhave, apaṇṇako maṇi uddhaṃ khitto yena yeneva patiṭṭhāti suppatiṭṭhitaṃyeva patiṭṭhāti;",
  "an3.118:7.9": "evamevaṃ kho, bhikkhave, sīlavipattihetu vā sattā … pe …",
  "an3.118:7.10": "upapajjanti.",
  "an3.118:7.11": "Imā kho, bhikkhave, tisso vipattiyoti.",
  "an3.118:8.1": "Tisso imā, bhikkhave, sampadā.",
  "an3.118:8.2": "Katamā tisso?",
  "an3.118:8.3": "Sīlasampadā, cittasampadā, diṭṭhisampadā.",
  "an3.118:9.1": "Katamā ca, bhikkhave, sīlasampadā?",
  "an3.118:9.2": "Idha, bhikkhave, ekacco pāṇātipātā paṭivirato hoti … pe …",
  "an3.118:9.3": "ayaṃ vuccati, bhikkhave, sīlasampadā.",
  "an3.118:10.1": "Katamā ca, bhikkhave, cittasampadā?",
  "an3.118:10.2": "Idha, bhikkhave, ekacco anabhijjhālu hoti abyāpannacitto.",
  "an3.118:10.3": "Ayaṃ vuccati, bhikkhave, cittasampadā.",
  "an3.118:11.1": "Katamā ca, bhikkhave, diṭṭhisampadā?",
  "an3.118:11.2": "Idha, bhikkhave, ekacco sammādiṭṭhiko hoti aviparītadassano:",
  "an3.118:11.3": "‘atthi dinnaṃ, atthi yiṭṭhaṃ … pe …",
  "an3.118:11.4": "ye imañca lokaṃ parañca lokaṃ sayaṃ abhiññā sacchikatvā pavedentī’ti.",
  "an3.118:11.5": "Ayaṃ vuccati, bhikkhave, diṭṭhisampadā.",
  "an3.118:11.6": "Sīlasampadāhetu vā, bhikkhave, sattā kāyassa bhedā paraṃ maraṇā sugatiṃ saggaṃ lokaṃ upapajjanti.",
  "an3.118:11.7": "Cittasampadāhetu vā … pe …",
  "an3.118:11.8": "diṭṭhisampadāhetu vā, bhikkhave, sattā kāyassa bhedā paraṃ maraṇā sugatiṃ saggaṃ lokaṃ upapajjanti.",
  "an3.118:11.9": "Seyyathāpi, bhikkhave, apaṇṇako maṇi uddhaṃ khitto yena yeneva patiṭṭhāti suppatiṭṭhitaṃyeva patiṭṭhāti;",
  "an3.118:11.10": "evamevaṃ kho, bhikkhave, sīlasampadāhetu vā sattā kāyassa bhedā paraṃ maraṇā sugatiṃ saggaṃ lokaṃ upapajjanti, cittasampadāhetu vā sattā … pe …",
  "an3.118:11.11": "diṭṭhisampadāhetu vā sattā kāyassa bhedā paraṃ maraṇā sugatiṃ saggaṃ lokaṃ upapajjanti.",
  "an3.118:11.12": "Imā kho, bhikkhave, tisso sampadā”ti.",
  "an3.118:12.1": "Chaṭṭhaṃ."
}