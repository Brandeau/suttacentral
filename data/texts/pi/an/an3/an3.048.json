{
  "_markup_path": "markup/an/an03/an3.048.html",
  "_alt_strings": [
    "en/sujato/an/an03/an3.048.json"
  ],
  "an3.48:1.1": "Aṅguttara Nikāya 3",
  "an3.48:2.1": "5. Cūḷavagga",
  "an3.48:3.1": "48. Pabbatarājasutta",
  "an3.48:4.1": "“Himavantaṃ, bhikkhave, pabbatarājaṃ nissāya mahāsālā tīhi vaḍḍhīhi vaḍḍhanti.",
  "an3.48:4.2": "Katamāhi tīhi?",
  "an3.48:4.3": "Sākhāpattapalāsena vaḍḍhanti, tacapapaṭikāya vaḍḍhanti, pheggusārena vaḍḍhanti.",
  "an3.48:4.4": "Himavantaṃ, bhikkhave, pabbatarājaṃ nissāya mahāsālā imāhi tīhi vaḍḍhīhi vaḍḍhanti.",
  "an3.48:5.1": "Evamevaṃ kho, bhikkhave, saddhaṃ kulapatiṃ nissāya anto jano tīhi vaḍḍhīhi vaḍḍhati.",
  "an3.48:5.2": "Katamāhi tīhi?",
  "an3.48:5.3": "Saddhāya vaḍḍhati, sīlena vaḍḍhati, paññāya vaḍḍhati.",
  "an3.48:5.4": "Saddhaṃ, bhikkhave, kulapatiṃ nissāya anto jano imāhi tīhi vaḍḍhīhi vaḍḍhatīti.",
  "an3.48:6.1": "Yathāpi pabbato selo,",
  "an3.48:6.2": "araññasmiṃ brahāvane;",
  "an3.48:6.3": "Taṃ rukkhā upanissāya,",
  "an3.48:6.4": "vaḍḍhante te vanappatī.",
  "an3.48:7.1": "Tatheva sīlasampannaṃ,",
  "an3.48:7.2": "saddhaṃ kulapatiṃ idha;",
  "an3.48:7.3": "Upanissāya vaḍḍhanti,",
  "an3.48:7.4": "puttadārā ca bandhavā;",
  "an3.48:7.5": "Amaccā ñātisaṅghā ca,",
  "an3.48:7.6": "ye cassa anujīvino.",
  "an3.48:8.1": "Tyāssa sīlavato sīlaṃ,",
  "an3.48:8.2": "cāgaṃ sucaritāni ca;",
  "an3.48:8.3": "Passamānānukubbanti,",
  "an3.48:8.4": "<span class=\"var\" title=\"ye bhavanti (bj, s1-3, km, pts1)\" id=\"note139\">attamatthaṃ</span> vicakkhaṇā.",
  "an3.48:9.1": "Idha dhammaṃ caritvāna,",
  "an3.48:9.2": "maggaṃ sugatigāminaṃ;",
  "an3.48:9.3": "Nandino devalokasmiṃ,",
  "an3.48:9.4": "modanti kāmakāmino”ti.",
  "an3.48:10.1": "Navamaṃ."
}