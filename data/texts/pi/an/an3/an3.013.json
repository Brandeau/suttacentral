{
  "_markup_path": "markup/an/an03/an3.013.html",
  "_alt_strings": [
    "en/sujato/an/an03/an3.013.json"
  ],
  "an3.13:1.1": "Aṅguttara Nikāya 3",
  "an3.13:2.1": "2. Rathakāravagga",
  "an3.13:3.1": "13. Āsaṃsasutta",
  "an3.13:4.1": "“Tayome, bhikkhave, puggalā santo saṃvijjamānā lokasmiṃ.",
  "an3.13:4.2": "Katame tayo?",
  "an3.13:4.3": "Nirāso, āsaṃso, vigatāso.",
  "an3.13:4.4": "Katamo ca, bhikkhave puggalo nirāso?",
  "an3.13:4.5": "Idha, bhikkhave, ekacco puggalo nīce kule paccājāto hoti, caṇḍālakule vā<span class=\"var\" title=\" nesādakule vā veṇakule vā (sī , pā1), veṇakule vā nesādakule vā (syā1-3, kaṃ)\" id=\"note12\"> venakule vā nesādakule vā</span> rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati.",
  "an3.13:4.6": "So ca hoti dubbaṇṇo duddasiko okoṭimako <span class=\"var\" title=\"bahvābādho (s1-3, km, pts1, mr)\" id=\"note14\">bavhābādho</span> kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "an3.13:4.7": "So suṇāti:",
  "an3.13:4.8": "‘itthannāmo kira khattiyo khattiyehi khattiyābhisekena abhisitto’ti.",
  "an3.13:4.9": "Tassa na evaṃ hoti:",
  "an3.13:4.10": "‘kudāssu nāma mampi khattiyā khattiyābhisekena abhisiñcissantī’ti.",
  "an3.13:4.11": "Ayaṃ vuccati, bhikkhave, puggalo nirāso.",
  "an3.13:5.1": "Katamo ca, bhikkhave, puggalo āsaṃso?",
  "an3.13:5.2": "Idha, bhikkhave, rañño khattiyassa muddhāvasittassa jeṭṭho putto hoti <span class=\"var\" title=\"abhisekena (s1-3) | abhiseko (pts1)\" id=\"note15\">ābhiseko</span> anabhisitto <span class=\"var\" title=\"macalappatto (bj, s1-3) | m-acalapatto (pts1)\" id=\"note16\">acalappatto</span>.",
  "an3.13:5.3": "So suṇāti:",
  "an3.13:5.4": "‘itthannāmo kira khattiyo khattiyehi khattiyābhisekena abhisitto’ti.",
  "an3.13:5.5": "Tassa evaṃ hoti:",
  "an3.13:5.6": "‘kudāssu nāma mampi khattiyā khattiyābhisekena abhisiñcissantī’ti.",
  "an3.13:5.7": "Ayaṃ vuccati, bhikkhave, puggalo āsaṃso.",
  "an3.13:6.1": "Katamo ca, bhikkhave, puggalo vigatāso?",
  "an3.13:6.2": "Idha, bhikkhave, rājā hoti khattiyo muddhāvasitto.",
  "an3.13:6.3": "So suṇāti:",
  "an3.13:6.4": "‘itthannāmo kira khattiyo khattiyehi khattiyābhisekena abhisitto’ti.",
  "an3.13:6.5": "Tassa na evaṃ hoti:",
  "an3.13:6.6": "‘kudāssu nāma mampi khattiyā khattiyābhisekena abhisiñcissantī’ti.",
  "an3.13:6.7": "Taṃ kissa hetu?",
  "an3.13:6.8": "Yā hissa, bhikkhave, pubbe anabhisittassa abhisekāsā <span class=\"var\" title=\"sāssa (bj, s1-3, km, pts1)\" id=\"note17\">sā</span> paṭippassaddhā.",
  "an3.13:6.9": "Ayaṃ vuccati, bhikkhave, puggalo vigatāso.",
  "an3.13:6.10": "Ime kho, bhikkhave, tayo puggalā santo saṃvijjamānā lokasmiṃ.",
  "an3.13:7.1": "Evamevaṃ kho, bhikkhave, tayo puggalā santo saṃvijjamānā bhikkhūsu.",
  "an3.13:7.2": "Katame tayo?",
  "an3.13:7.3": "Nirāso, āsaṃso, vigatāso.",
  "an3.13:7.4": "Katamo ca, bhikkhave, puggalo nirāso?",
  "an3.13:7.5": "Idha, bhikkhave, ekacco puggalo dussīlo hoti pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto.",
  "an3.13:7.6": "So suṇāti:",
  "an3.13:7.7": "‘itthannāmo kira bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti.",
  "an3.13:7.8": "Tassa na evaṃ hoti:",
  "an3.13:7.9": "‘kudāssu nāma ahampi āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharissāmī’ti.",
  "an3.13:7.10": "Ayaṃ vuccati, bhikkhave, puggalo nirāso.",
  "an3.13:8.1": "Katamo ca, bhikkhave, puggalo āsaṃso?",
  "an3.13:8.2": "Idha, bhikkhave, bhikkhu sīlavā hoti kalyāṇadhammo.",
  "an3.13:8.3": "So suṇāti:",
  "an3.13:8.4": "‘itthannāmo kira bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti.",
  "an3.13:8.5": "Tassa evaṃ hoti:",
  "an3.13:8.6": "‘kudāssu nāma ahampi āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharissāmī’ti.",
  "an3.13:8.7": "Ayaṃ vuccati, bhikkhave, puggalo āsaṃso.",
  "an3.13:9.1": "Katamo ca, bhikkhave, puggalo vigatāso?",
  "an3.13:9.2": "Idha, bhikkhave, bhikkhu arahaṃ hoti khīṇāsavo.",
  "an3.13:9.3": "So suṇāti:",
  "an3.13:9.4": "‘itthannāmo kira bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti.",
  "an3.13:9.5": "Tassa na evaṃ hoti:",
  "an3.13:9.6": "‘kudāssu nāma ahampi āsavānaṃ khayā … pe … sacchikatvā upasampajja viharissāmī’ti.",
  "an3.13:9.7": "Taṃ kissa hetu?",
  "an3.13:9.8": "Yā hissa, bhikkhave, pubbe avimuttassa vimuttāsā sā paṭippassaddhā.",
  "an3.13:9.9": "Ayaṃ vuccati, bhikkhave, puggalo vigatāso.",
  "an3.13:9.10": "Ime kho, bhikkhave, tayo puggalā santo saṃvijjamānā bhikkhūsū”ti.",
  "an3.13:10.1": "Tatiyaṃ."
}