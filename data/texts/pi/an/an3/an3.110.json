{
  "_markup_path": "markup/an/an03/an3.110.html",
  "_alt_strings": [
    "en/sujato/an/an03/an3.110.json"
  ],
  "an3.110:1.1": "Aṅguttara Nikāya 3",
  "an3.110:2.1": "11. Sambodhavagga",
  "an3.110:3.1": "110. Byāpannasutta",
  "an3.110:4.1": "Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca:",
  "an3.110:4.2": "“citte, gahapati, byāpanne kāyakammampi byāpannaṃ hoti, vacīkammampi byāpannaṃ hoti, manokammampi byāpannaṃ hoti.",
  "an3.110:4.3": "Tassa byāpannakāyakammantassa byāpannavacīkammantassa byāpannamanokammantassa na bhaddakaṃ maraṇaṃ hoti, na bhaddikā kālakiriyā.",
  "an3.110:4.4": "Seyyathāpi, gahapati, kūṭāgāre ducchanne kūṭampi byāpannaṃ hoti, gopānasiyopi byāpannā honti, bhittipi byāpannā hoti;",
  "an3.110:4.5": "evamevaṃ kho, gahapati, citte byāpanne kāyakammampi byāpannaṃ hoti, vacīkammampi byāpannaṃ hoti, manokammampi byāpannaṃ hoti.",
  "an3.110:4.6": "Tassa byāpannakāyakammantassa byāpannavacīkammantassa byāpannamanokammantassa na bhaddakaṃ maraṇaṃ hoti, na bhaddikā kālakiriyā.",
  "an3.110:5.1": "Citte, gahapati, abyāpanne kāyakammampi abyāpannaṃ hoti, vacīkammampi abyāpannaṃ hoti, manokammampi abyāpannaṃ hoti.",
  "an3.110:5.2": "Tassa abyāpannakāyakammantassa abyāpannavacīkammantassa abyāpannamanokammantassa bhaddakaṃ maraṇaṃ hoti, bhaddikā kālakiriyā.",
  "an3.110:5.3": "Seyyathāpi, gahapati, kūṭāgāre succhanne kūṭampi abyāpannaṃ hoti, gopānasiyopi abyāpannā honti, bhittipi abyāpannā hoti;",
  "an3.110:5.4": "evamevaṃ kho, gahapati, citte abyāpanne kāyakammampi abyāpannaṃ hoti, vacīkammampi abyāpannaṃ hoti, manokammampi abyāpannaṃ hoti.",
  "an3.110:5.5": "Tassa abyāpannakāyakammantassa … pe …",
  "an3.110:5.6": "abyāpannamanokammantassa bhaddakaṃ maraṇaṃ hoti, bhaddikā kālakiriyā”ti.",
  "an3.110:6.1": "Aṭṭhamaṃ."
}