{
  "_markup_path": "markup/an/an03/an3.040.html",
  "_alt_strings": [
    "en/sujato/an/an03/an3.040.json"
  ],
  "an3.40:1.1": "Aṅguttara Nikāya 3",
  "an3.40:2.1": "4. Devadūtavagga",
  "an3.40:3.1": "40. Ādhipateyyasutta",
  "an3.40:4.1": "“Tīṇimāni, bhikkhave, ādhipateyyāni.",
  "an3.40:4.2": "Katamāni tīṇi?",
  "an3.40:4.3": "Attādhipateyyaṃ, lokādhipateyyaṃ, dhammādhipateyyaṃ.",
  "an3.40:4.4": "Katamañca, bhikkhave, attādhipateyyaṃ?",
  "an3.40:4.5": "Idha, bhikkhave, bhikkhu araññagato vā rukkhamūlagato vā suññāgāragato vā iti paṭisañcikkhati:",
  "an3.40:4.6": "‘na kho panāhaṃ cīvarahetu agārasmā anagāriyaṃ pabbajito.",
  "an3.40:4.7": "Na piṇḍapātahetu, na senāsanahetu, na itibhavābhavahetu agārasmā anagāriyaṃ pabbajito.",
  "an3.40:4.8": "Api ca khomhi otiṇṇo jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto.",
  "an3.40:4.9": "Appeva nāma imassa kevalassa dukkhakkhandhassa antakiriyā paññāyethāti.",
  "an3.40:4.10": "Ahañceva kho pana <span class=\"var\" title=\"yādisake vā (bj, pts1, mr)\" id=\"note133\">yādisake</span> kāme ohāya agārasmā anagāriyaṃ pabbajito tādisake <span class=\"var\" title=\"ca (mr)\" id=\"note134\">vā</span> kāme pariyeseyyaṃ tato <span class=\"var\" title=\"ca (mr)\" id=\"note135\">vā</span> pāpiṭṭhatare, na metaṃ patirūpan’ti.",
  "an3.40:4.11": "So iti paṭisañcikkhati:",
  "an3.40:4.12": "‘āraddhaṃ kho pana me vīriyaṃ bhavissati asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggan’ti.",
  "an3.40:4.13": "So attānaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharati.",
  "an3.40:4.14": "Idaṃ vuccati, bhikkhave, attādhipateyyaṃ.",
  "an3.40:5.1": "Katamañca, bhikkhave, lokādhipateyyaṃ?",
  "an3.40:5.2": "Idha, bhikkhave, bhikkhu araññagato vā rukkhamūlagato vā suññāgāragato vā iti paṭisañcikkhati:",
  "an3.40:5.3": "‘na kho panāhaṃ cīvarahetu agārasmā anagāriyaṃ pabbajito.",
  "an3.40:5.4": "Na piṇḍapātahetu, na senāsanahetu, na itibhavābhavahetu agārasmā anagāriyaṃ pabbajito.",
  "an3.40:5.5": "Api ca khomhi otiṇṇo jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto.",
  "an3.40:5.6": "Appeva nāma imassa kevalassa dukkhakkhandhassa antakiriyā paññāyethā’ti.",
  "an3.40:5.7": "Ahañceva kho pana evaṃ pabbajito samāno kāmavitakkaṃ vā vitakkeyyaṃ, byāpādavitakkaṃ vā vitakkeyyaṃ, vihiṃsāvitakkaṃ vā vitakkeyyaṃ, mahā kho panāyaṃ lokasannivāso.",
  "an3.40:5.8": "Mahantasmiṃ kho pana lokasannivāse santi samaṇabrāhmaṇā iddhimanto dibbacakkhukā paracittaviduno.",
  "an3.40:5.9": "Te dūratopi passanti, āsannāpi na dissanti, cetasāpi cittaṃ <span class=\"var\" title=\"jānanti (pts1, mr)\" id=\"note136\">pajānanti</span>.",
  "an3.40:5.10": "Tepi maṃ evaṃ jāneyyuṃ:",
  "an3.40:5.11": "‘passatha, bho, imaṃ kulaputtaṃ saddhā agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti.",
  "an3.40:5.12": "Devatāpi kho santi iddhimantiniyo dibbacakkhukā paracittaviduniyo.",
  "an3.40:5.13": "Tā dūratopi passanti, āsannāpi na dissanti, cetasāpi cittaṃ jānanti.",
  "an3.40:5.14": "Tāpi maṃ evaṃ jāneyyuṃ:",
  "an3.40:5.15": "‘passatha, bho, imaṃ kulaputtaṃ saddhā agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti.",
  "an3.40:5.16": "So iti paṭisañcikkhati:",
  "an3.40:5.17": "‘āraddhaṃ kho pana me vīriyaṃ bhavissati asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggan’ti.",
  "an3.40:5.18": "So lokaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharati.",
  "an3.40:5.19": "Idaṃ vuccati, bhikkhave, lokādhipateyyaṃ.",
  "an3.40:6.1": "Katamañca, bhikkhave, dhammādhipateyyaṃ?",
  "an3.40:6.2": "Idha, bhikkhave, bhikkhu araññagato vā rukkhamūlagato vā suññāgāragato vā iti paṭisañcikkhati:",
  "an3.40:6.3": "‘na kho panāhaṃ cīvarahetu agārasmā anagāriyaṃ pabbajito.",
  "an3.40:6.4": "Na piṇḍapātahetu, na senāsanahetu, na itibhavābhavahetu agārasmā anagāriyaṃ pabbajito.",
  "an3.40:6.5": "Api ca khomhi otiṇṇo jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto.",
  "an3.40:6.6": "Appeva nāma imassa kevalassa dukkhakkhandhassa antakiriyā paññāyethāti.",
  "an3.40:6.7": "Svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhīti.",
  "an3.40:6.8": "Santi kho pana me sabrahmacārī jānaṃ passaṃ viharanti.",
  "an3.40:6.9": "Ahañceva kho pana evaṃ svākkhāte dhammavinaye pabbajito samāno kusīto vihareyyaṃ pamatto, na metaṃ assa patirūpan’ti.",
  "an3.40:6.10": "So iti paṭisañcikkhati:",
  "an3.40:6.11": "‘āraddhaṃ kho pana me vīriyaṃ bhavissati asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggan’ti.",
  "an3.40:6.12": "So dhammaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharati.",
  "an3.40:6.13": "Idaṃ vuccati, bhikkhave, dhammādhipateyyaṃ.",
  "an3.40:6.14": "Imāni kho, bhikkhave, tīṇi ādhipateyyānīti.",
  "an3.40:7.1": "Natthi loke raho nāma,",
  "an3.40:7.2": "pāpakammaṃ pakubbato;",
  "an3.40:7.3": "Attā te purisa jānāti,",
  "an3.40:7.4": "saccaṃ vā yadi vā musā.",
  "an3.40:8.1": "Kalyāṇaṃ vata bho sakkhi,",
  "an3.40:8.2": "attānaṃ atimaññasi;",
  "an3.40:8.3": "Yo santaṃ attani pāpaṃ,",
  "an3.40:8.4": "attānaṃ parigūhasi.",
  "an3.40:9.1": "Passanti devā ca tathāgatā ca,",
  "an3.40:9.2": "Lokasmiṃ bālaṃ visamaṃ carantaṃ;",
  "an3.40:9.3": "Tasmā hi <span class=\"var\" title=\"attādhipako sato care (bj, s1-3, km, pts1)\" id=\"note137\">attādhipateyyako ca</span>,",
  "an3.40:9.4": "Lokādhipo ca nipako ca jhāyī;",
  "an3.40:9.5": "Dhammādhipo ca anudhammacārī,",
  "an3.40:9.6": "Na hīyati saccaparakkamo muni.",
  "an3.40:10.1": "Pasayha māraṃ abhibhuyya antakaṃ,",
  "an3.40:10.2": "Yo ca phusī jātikkhayaṃ padhānavā;",
  "an3.40:10.3": "So tādiso lokavidū sumedho,",
  "an3.40:10.4": "Sabbesu dhammesu atammayo munī”ti.",
  "an3.40:11.1": "Dasamaṃ.",
  "an3.40:12.1": "Devadūtavaggo catuttho.",
  "an3.40:13.1": "Brahma ānanda sāriputto,",
  "an3.40:13.2": "Nidānaṃ hatthakena ca;",
  "an3.40:13.3": "Dūtā duve ca rājāno,",
  "an3.40:13.4": "Sukhumālādhipateyyena cāti."
}