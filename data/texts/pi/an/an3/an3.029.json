{
  "_markup_path": "markup/an/an03/an3.029.html",
  "_alt_strings": [
    "en/sujato/an/an03/an3.029.json"
  ],
  "an3.29:1.1": "Aṅguttara Nikāya 3",
  "an3.29:2.1": "3. Puggalavagga",
  "an3.29:3.1": "29. Andhasutta",
  "an3.29:4.1": "“Tayome, bhikkhave, puggalā santo saṃvijjamānā lokasmiṃ.",
  "an3.29:4.2": "Katame tayo?",
  "an3.29:4.3": "Andho, ekacakkhu, dvicakkhu.",
  "an3.29:4.4": "Katamo ca, bhikkhave, puggalo andho?",
  "an3.29:4.5": "Idha, bhikkhave, ekaccassa puggalassa tathārūpaṃ cakkhu na hoti yathārūpena cakkhunā anadhigataṃ vā bhogaṃ adhigaccheyya adhigataṃ vā bhogaṃ <span class=\"var\" title=\"phātikareyya (bj)\" id=\"note60\">phātiṃ kareyya</span>;",
  "an3.29:4.6": "tathārūpampissa cakkhu na hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya.",
  "an3.29:4.7": "Ayaṃ vuccati, bhikkhave, puggalo andho.",
  "an3.29:5.1": "Katamo ca, bhikkhave, puggalo ekacakkhu?",
  "an3.29:5.2": "Idha, bhikkhave, ekaccassa puggalassa tathārūpaṃ cakkhu hoti yathārūpena cakkhunā anadhigataṃ vā bhogaṃ adhigaccheyya adhigataṃ vā bhogaṃ <span class=\"var\" title=\"phāti kareyya (bj)\" id=\"note61\">phātiṃ kareyya</span>;",
  "an3.29:5.3": "<span class=\"var\" title=\"tathārūpampissa (bj, s2, s3, km, pts1, mr) | tathārūpassa (s1)\" id=\"note62\">tathārūpaṃ panassa</span> cakkhu na hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya.",
  "an3.29:5.4": "Ayaṃ vuccati, bhikkhave, puggalo ekacakkhu.",
  "an3.29:6.1": "Katamo ca, bhikkhave, puggalo dvicakkhu?",
  "an3.29:6.2": "Idha, bhikkhave, ekaccassa puggalassa tathārūpaṃ cakkhu hoti yathārūpena cakkhunā anadhigataṃ vā bhogaṃ adhigaccheyya, adhigataṃ vā bhogaṃ phātiṃ kareyya;",
  "an3.29:6.3": "tathārūpampissa cakkhu hoti yathārūpena cakkhunā kusalākusale dhamme jāneyya;",
  "an3.29:6.4": "sāvajjānavajje dhamme jāneyya, hīnappaṇīte dhamme jāneyya, kaṇhasukkasappaṭibhāge dhamme jāneyya.",
  "an3.29:6.5": "Ayaṃ vuccati, bhikkhave, puggalo dvicakkhu.",
  "an3.29:6.6": "Ime kho, bhikkhave, tayo puggalā santo saṃvijjamānā lokasminti.",
  "an3.29:7.1": "Na ceva bhogā tathārūpā,",
  "an3.29:7.2": "na ca puññāni kubbati;",
  "an3.29:7.3": "Ubhayattha kaliggāho,",
  "an3.29:7.4": "andhassa hatacakkhuno.",
  "an3.29:8.1": "Athāparāyaṃ akkhāto,",
  "an3.29:8.2": "Ekacakkhu ca puggalo;",
  "an3.29:8.3": "Dhammādhammena <span class=\"var\" title=\"sasaṭho (bj) | saṃsaṭṭho (s1-3, km, pts1) | saṭhoti (mr)\" id=\"note63\">saṭhoso</span>,",
  "an3.29:8.4": "Bhogāni pariyesati.",
  "an3.29:9.1": "Theyyena kūṭakammena,",
  "an3.29:9.2": "musāvādena cūbhayaṃ;",
  "an3.29:9.3": "Kusalo hoti <span class=\"var\" title=\"saṃhātuṃ (s1-3)\" id=\"note64\">saṅghātuṃ</span>,",
  "an3.29:9.4": "kāmabhogī ca mānavo;",
  "an3.29:9.5": "Ito so nirayaṃ gantvā,",
  "an3.29:9.6": "ekacakkhu vihaññati.",
  "an3.29:10.1": "Dvicakkhu pana akkhāto,",
  "an3.29:10.2": "seṭṭho purisapuggalo;",
  "an3.29:10.3": "Dhammaladdhehi bhogehi,",
  "an3.29:10.4": "uṭṭhānādhigataṃ dhanaṃ.",
  "an3.29:11.1": "Dadāti seṭṭhasaṅkappo,",
  "an3.29:11.2": "abyaggamānaso naro;",
  "an3.29:11.3": "Upeti bhaddakaṃ ṭhānaṃ,",
  "an3.29:11.4": "yattha gantvā na socati.",
  "an3.29:12.1": "Andhañca ekacakkhuñca,",
  "an3.29:12.2": "ārakā parivajjaye;",
  "an3.29:12.3": "Dvicakkhuṃ pana sevetha,",
  "an3.29:12.4": "seṭṭhaṃ purisapuggalan”ti.",
  "an3.29:13.1": "Navamaṃ."
}