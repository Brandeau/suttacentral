{
  "_markup_path": "markup/an/an03/an3.039.html",
  "_alt_strings": [
    "en/sujato/an/an03/an3.039.json"
  ],
  "an3.39:1.1": "Aṅguttara Nikāya 3",
  "an3.39:2.1": "4. Devadūtavagga",
  "an3.39:3.1": "39. Sukhumālasutta",
  "an3.39:4.1": "“Sukhumālo ahaṃ, bhikkhave, paramasukhumālo accantasukhumālo.",
  "an3.39:4.2": "Mama sudaṃ, bhikkhave, pitu nivesane pokkharaṇiyo kāritā honti.",
  "an3.39:4.3": "Ekattha sudaṃ, <span class=\"var\" title=\"sudaṃ uppalaṃ (bj, pts1)\" id=\"note121\">bhikkhave, uppalaṃ</span> <span class=\"var\" title=\"pupphati (bj, pts1)\" id=\"note122\">vappati</span>, ekattha padumaṃ, ekattha puṇḍarīkaṃ, yāvadeva mamatthāya.",
  "an3.39:4.4": "Na kho panassāhaṃ, bhikkhave, <span class=\"var\" title=\"kāsikaṃ candanaṃ dhāremi (s1-3, km, mr) | akāsikaṃ dhāremi (?)\" id=\"note123\">akāsikaṃ candanaṃ dhāremi</span>.",
  "an3.39:4.5": "Kāsikaṃ, bhikkhave, su me taṃ veṭhanaṃ hoti, kāsikā kañcukā, kāsikaṃ nivāsanaṃ, kāsiko uttarāsaṅgo.",
  "an3.39:4.6": "<span class=\"var\" title=\"rattidivaṃ (mr)\" id=\"note124\">Rattindivaṃ</span> kho <span class=\"var\" title=\"panassu me taṃ (bj) | pana su me taṃ (s1-3, pts1)\" id=\"note125\">pana me su taṃ</span>, bhikkhave, setacchattaṃ dhārīyati:",
  "an3.39:4.7": "‘mā naṃ phusi sītaṃ vā uṇhaṃ vā tiṇaṃ vā rajo vā ussāvo vā’ti.",
  "an3.39:5.1": "Tassa mayhaṃ, bhikkhave, tayo pāsādā ahesuṃ—",
  "an3.39:5.2": "eko hemantiko, eko gimhiko, eko vassiko.",
  "an3.39:5.3": "So kho ahaṃ, bhikkhave, vassike pāsāde vassike cattāro māse nippurisehi tūriyehi <span class=\"var\" title=\"paricāriyamāno (bj, s1-3, km, mr) | parivāriyamāno (pts1)\" id=\"note126\">paricārayamāno</span> na heṭṭhāpāsādaṃ orohāmi.",
  "an3.39:5.4": "Yathā kho pana, bhikkhave, aññesaṃ <span class=\"var\" title=\"nivesanesu (bj, s1-3, pts1)\" id=\"note127\">nivesane</span> dāsakammakaraporisassa kaṇājakaṃ bhojanaṃ dīyati bilaṅgadutiyaṃ, evamevassu me, bhikkhave, pitu nivesane dāsakammakaraporisassa sālimaṃsodano dīyati.",
  "an3.39:6.1": "Tassa mayhaṃ, bhikkhave, evarūpāya iddhiyā samannāgatassa evarūpena ca sukhumālena etadahosi:",
  "an3.39:6.2": "‘assutavā kho puthujjano attanā jarādhammo samāno jaraṃ anatīto paraṃ jiṇṇaṃ disvā aṭṭīyati harāyati jigucchati attānaṃyeva <span class=\"var\" title=\"atiyitvā (bj)\" id=\"note128\">atisitvā</span>, ahampi khomhi jarādhammo jaraṃ anatīto.",
  "an3.39:6.3": "<span class=\"var\" title=\"ahañce (?)\" id=\"note129\">Ahañceva</span> kho pana jarādhammo samāno jaraṃ anatīto paraṃ jiṇṇaṃ disvā aṭṭīyeyyaṃ harāyeyyaṃ jiguccheyyaṃ na metaṃ assa patirūpan’ti.",
  "an3.39:6.4": "Tassa mayhaṃ, bhikkhave, iti paṭisañcikkhato yo yobbane yobbanamado so sabbaso pahīyi.",
  "an3.39:7.1": "Assutavā kho puthujjano attanā byādhidhammo samāno byādhiṃ anatīto paraṃ byādhitaṃ disvā aṭṭīyati harāyati jigucchati attānaṃyeva atisitvā:",
  "an3.39:7.2": "‘ahampi khomhi byādhidhammo byādhiṃ anatīto, ahañceva kho pana byādhidhammo samāno byādhiṃ anatīto paraṃ byādhikaṃ disvā aṭṭīyeyyaṃ harāyeyyaṃ jiguccheyyaṃ, na metaṃ assa patirūpan’ti.",
  "an3.39:7.3": "Tassa mayhaṃ, bhikkhave, iti paṭisañcikkhato yo ārogye ārogyamado so sabbaso pahīyi.",
  "an3.39:8.1": "Assutavā kho puthujjano attanā maraṇadhammo samāno maraṇaṃ anatīto paraṃ mataṃ disvā aṭṭīyati harāyati jigucchati attānaṃyeva atisitvā:",
  "an3.39:8.2": "‘ahampi khomhi maraṇadhammo, maraṇaṃ anatīto, ahaṃ ceva kho pana maraṇadhammo samāno maraṇaṃ anatīto paraṃ mataṃ disvā aṭṭīyeyyaṃ harāyeyyaṃ jiguccheyyaṃ, na metaṃ assa patirūpan’ti.",
  "an3.39:8.3": "Tassa mayhaṃ, bhikkhave, iti paṭisañcikkhato yo jīvite jīvitamado so sabbaso pahīyīti.",
  "an3.39:9.1": "Tayome, bhikkhave, madā.",
  "an3.39:9.2": "Katame tayo?",
  "an3.39:9.3": "Yobbanamado, ārogyamado, jīvitamado.",
  "an3.39:9.4": "Yobbanamadamatto vā, bhikkhave, assutavā puthujjano kāyena duccaritaṃ carati, vācāya duccaritaṃ carati, manasā duccaritaṃ carati.",
  "an3.39:9.5": "So kāyena duccaritaṃ caritvā, vācāya duccaritaṃ caritvā, manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.",
  "an3.39:9.6": "Ārogyamadamatto vā, bhikkhave, assutavā puthujjano … pe …",
  "an3.39:9.7": "jīvitamadamatto vā, bhikkhave, assutavā puthujjano kāyena duccaritaṃ carati, vācāya duccaritaṃ carati, manasā duccaritaṃ carati.",
  "an3.39:9.8": "So kāyena duccaritaṃ caritvā, vācāya duccaritaṃ caritvā, manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.",
  "an3.39:10.1": "Yobbanamadamatto vā, bhikkhave, bhikkhu sikkhaṃ paccakkhāya hīnāyāvattati.",
  "an3.39:10.2": "Ārogyamadamatto vā, bhikkhave, bhikkhu … pe …",
  "an3.39:10.3": "jīvitamadamatto vā, bhikkhave, bhikkhu sikkhaṃ paccakkhāya hīnāyāvattatīti.",
  "an3.39:11.1": "Byādhidhammā jarādhammā,",
  "an3.39:11.2": "atho maraṇadhammino;",
  "an3.39:11.3": "<span class=\"var\" title=\"atho maraṇadhammiko. yathā dhammo (mr)\" id=\"note130\">Yathādhammā</span> tathāsantā,",
  "an3.39:11.4": "jigucchanti puthujjanā.",
  "an3.39:12.1": "Ahañce taṃ jiguccheyyaṃ,",
  "an3.39:12.2": "evaṃdhammesu pāṇisu;",
  "an3.39:12.3": "Na metaṃ patirūpassa,",
  "an3.39:12.4": "mama evaṃ vihārino.",
  "an3.39:13.1": "Sohaṃ evaṃ viharanto,",
  "an3.39:13.2": "ñatvā dhammaṃ nirūpadhiṃ;",
  "an3.39:13.3": "Ārogye yobbanasmiñca,",
  "an3.39:13.4": "jīvitasmiñca ye madā.",
  "an3.39:14.1": "Sabbe made <span class=\"var\" title=\"atītosmi (mr)\" id=\"note131\">abhibhosmi</span>,",
  "an3.39:14.2": "<span class=\"var\" title=\"nekkhammaṃ daṭṭhu khemato (si, s1-3, pts1)\" id=\"note132\">Nekkhamme daṭṭhu khemataṃ</span>;",
  "an3.39:14.3": "Tassa me ahu ussāho,",
  "an3.39:14.4": "Nibbānaṃ abhipassato.",
  "an3.39:15.1": "Nāhaṃ bhabbo etarahi,",
  "an3.39:15.2": "Kāmāni paṭisevituṃ;",
  "an3.39:15.3": "Anivatti bhavissāmi,",
  "an3.39:15.4": "Brahmacariyaparāyaṇo”ti.",
  "an3.39:16.1": "Navamaṃ."
}