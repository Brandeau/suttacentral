{
  "_markup_path": "markup/an/an03/an3.104.html",
  "_alt_strings": [
    "en/sujato/an/an03/an3.104.json"
  ],
  "an3.104:1.1": "Aṅguttara Nikāya 3",
  "an3.104:2.1": "11. Sambodhavagga",
  "an3.104:3.1": "104. Paṭhamaassādasutta",
  "an3.104:4.1": "“Lokassāhaṃ, bhikkhave, assādapariyesanaṃ acariṃ.",
  "an3.104:4.2": "Yo loke assādo tadajjhagamaṃ.",
  "an3.104:4.3": "Yāvatako loke assādo, paññāya me so sudiṭṭho.",
  "an3.104:4.4": "Lokassāhaṃ, bhikkhave, ādīnavapariyesanaṃ acariṃ.",
  "an3.104:4.5": "Yo loke ādīnavo tadajjhagamaṃ.",
  "an3.104:4.6": "Yāvatako loke ādīnavo, paññāya me so sudiṭṭho.",
  "an3.104:4.7": "Lokassāhaṃ, bhikkhave, nissaraṇapariyesanaṃ acariṃ.",
  "an3.104:4.8": "Yaṃ loke nissaraṇaṃ tadajjhagamaṃ.",
  "an3.104:4.9": "Yāvatakaṃ loke nissaraṇaṃ, paññāya me taṃ sudiṭṭhaṃ.",
  "an3.104:4.10": "Yāvakīvañcāhaṃ, bhikkhave, lokassa assādañca assādato ādīnavañca ādīnavato nissaraṇañca nissaraṇato yathābhūtaṃ nābbhaññāsiṃ, neva tāvāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ abhisambuddho’ti paccaññāsiṃ.",
  "an3.104:4.11": "Yato ca khvāhaṃ, bhikkhave, lokassa assādañca assādato ādīnavañca ādīnavato nissaraṇañca nissaraṇato yathābhūtaṃ abbhaññāsiṃ, athāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ abhisambuddho’ti paccaññāsiṃ.",
  "an3.104:4.12": "Ñāṇañca pana me dassanaṃ udapādi:",
  "an3.104:4.13": "‘akuppā me vimutti, ayamantimā jāti, natthi dāni punabbhavo’”ti.",
  "an3.104:5.1": "Dutiyaṃ."
}