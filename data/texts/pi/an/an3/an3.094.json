{
  "_markup_path": "markup/an/an03/an3.094.html",
  "_alt_strings": [
    "en/sujato/an/an03/an3.094.json"
  ],
  "an3.94:1.1": "Aṅguttara Nikāya 3",
  "an3.94:2.1": "10. Loṇakapallavagga",
  "an3.94:3.1": "94. Saradasutta",
  "an3.94:4.1": "“Seyyathāpi, bhikkhave, saradasamaye viddhe vigatavalāhake deve ādicco nabhaṃ abbhussakkamāno sabbaṃ ākāsagataṃ tamagataṃ abhivihacca bhāsate ca tapate ca virocati ca.",
  "an3.94:5.1": "Evamevaṃ kho, bhikkhave, yato ariyasāvakassa virajaṃ vītamalaṃ dhammacakkhuṃ <span class=\"var\" title=\"udapādi (sabbattha)\" id=\"note341\">uppajjati</span>, saha dassanuppādā, bhikkhave, ariyasāvakassa tīṇi saṃyojanāni pahīyanti—",
  "an3.94:5.2": "sakkāyadiṭṭhi, vicikicchā, sīlabbataparāmāso.",
  "an3.94:6.1": "Athāparaṃ dvīhi dhammehi niyyāti abhijjhāya ca byāpādena ca.",
  "an3.94:6.2": "So vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.",
  "an3.94:6.3": "Tasmiñce, bhikkhave, samaye ariyasāvako kālaṃ kareyya, natthi <span class=\"var\" title=\"tassa (mr)\" id=\"note342\">taṃ</span> saṃyojanaṃ yena saṃyojanena saṃyutto ariyasāvako <span class=\"var\" title=\"punayimaṃ (s1-3, km, mr)\" id=\"note343\">puna imaṃ</span> lokaṃ āgaccheyyā”ti.",
  "an3.94:7.1": "Tatiyaṃ."
}