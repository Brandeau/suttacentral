{
  "_markup_path": "markup/an/an03/an3.096.html",
  "_alt_strings": [
    "en/sujato/an/an03/an3.096.json"
  ],
  "an3.96:1.1": "Aṅguttara Nikāya 3",
  "an3.96:2.1": "10. Loṇakapallavagga",
  "an3.96:3.1": "96. Paṭhamaājānīyasutta",
  "an3.96:4.1": "“Tīhi, bhikkhave, aṅgehi samannāgato rañño <span class=\"var\" title=\"bhaddo (s1-3, pts1, mr)\" id=\"note347\">bhadro</span> assājānīyo rājāraho hoti rājabhoggo, rañño aṅganteva <span class=\"var\" title=\"saṅkhaṃ (bj, s1-3, km, pts1)\" id=\"note348\">saṅkhyaṃ</span> gacchati.",
  "an3.96:4.2": "Katamehi tīhi?",
  "an3.96:4.3": "Idha, bhikkhave, rañño bhadro assājānīyo vaṇṇasampanno ca hoti balasampanno ca javasampanno ca.",
  "an3.96:4.4": "Imehi kho, bhikkhave, tīhi aṅgehi samannāgato rañño bhadro assājānīyo rājāraho hoti rājabhoggo, rañño aṅganteva saṅkhyaṃ gacchati.",
  "an3.96:4.5": "Evamevaṃ kho, bhikkhave, tīhi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa.",
  "an3.96:4.6": "Katamehi tīhi?",
  "an3.96:4.7": "Idha, bhikkhave, bhikkhu vaṇṇasampanno ca hoti balasampanno ca javasampanno ca.",
  "an3.96:5.1": "Kathañca, bhikkhave, bhikkhu vaṇṇasampanno hoti?",
  "an3.96:5.2": "Idha, bhikkhave, bhikkhu sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu.",
  "an3.96:5.3": "Evaṃ kho, bhikkhave, bhikkhu vaṇṇasampanno hoti.",
  "an3.96:6.1": "Kathañca, bhikkhave, bhikkhu balasampanno hoti?",
  "an3.96:6.2": "Idha, bhikkhave, bhikkhu āraddhavīriyo viharati akusalānaṃ dhammānaṃ pahānāya kusalānaṃ dhammānaṃ upasampadāya thāmavā daḷhaparakkamo anikkhittadhuro kusalesu dhammesu.",
  "an3.96:6.3": "Evaṃ kho, bhikkhave, bhikkhu balasampanno hoti.",
  "an3.96:7.1": "Kathañca, bhikkhave, bhikkhu javasampanno hoti?",
  "an3.96:7.2": "Idha, bhikkhave, bhikkhu ‘idaṃ dukkhan’ti yathābhūtaṃ pajānāti;",
  "an3.96:7.3": "‘ayaṃ dukkhasamudayo’ti yathābhūtaṃ pajānāti;",
  "an3.96:7.4": "‘ayaṃ dukkhanirodho’ti yathābhūtaṃ pajānāti;",
  "an3.96:7.5": "‘ayaṃ dukkhanirodhagāminī paṭipadā’ti yathābhūtaṃ pajānāti.",
  "an3.96:7.6": "Evaṃ kho, bhikkhave, bhikkhu javasampanno hoti.",
  "an3.96:7.7": "Imehi kho, bhikkhave, tīhi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā”ti.",
  "an3.96:8.1": "Pañcamaṃ."
}