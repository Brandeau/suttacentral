{
  "_markup_path": "markup/an/an03/an3.126.html",
  "_alt_strings": [
    "en/sujato/an/an03/an3.126.json"
  ],
  "an3.126:1.1": "Aṅguttara Nikāya 3",
  "an3.126:2.1": "13. Kusināravagga",
  "an3.126:3.1": "126. Bharaṇḍukālāmasutta",
  "an3.126:4.1": "Ekaṃ samayaṃ bhagavā kosalesu cārikaṃ caramāno yena kapilavatthu tadavasari.",
  "an3.126:4.2": "Assosi kho mahānāmo sakko:",
  "an3.126:4.3": "“bhagavā kira kapilavatthuṃ anuppatto”ti.",
  "an3.126:4.4": "Atha kho mahānāmo sakko yena bhagavā tenupasaṅkami;",
  "an3.126:4.5": "upasaṅkamitvā bhagavantaṃ abhivādetvā ekamantaṃ aṭṭhāsi.",
  "an3.126:4.6": "Ekamantaṃ ṭhitaṃ kho mahānāmaṃ sakkaṃ bhagavā etadavoca:",
  "an3.126:5.1": "“Gaccha, mahānāma, kapilavatthusmiṃ, tathārūpaṃ āvasathaṃ jāna yatthajja mayaṃ ekarattiṃ vihareyyāmā”ti.",
  "an3.126:5.2": "“Evaṃ, bhante”ti kho mahānāmo sakko bhagavato paṭissutvā kapilavatthuṃ pavisitvā kevalakappaṃ kapilavatthuṃ <span class=\"var\" title=\"āhiṇḍanto (s1-3, km)\" id=\"note417\">anvāhiṇḍanto</span> nāddasa kapilavatthusmiṃ tathārūpaṃ āvasathaṃ yatthajja bhagavā ekarattiṃ vihareyya.",
  "an3.126:6.1": "Atha kho mahānāmo sakko yena bhagavā tenupasaṅkami;",
  "an3.126:6.2": "upasaṅkamitvā bhagavantaṃ etadavoca:",
  "an3.126:6.3": "“natthi, bhante, kapilavatthusmiṃ tathārūpo āvasatho yatthajja bhagavā ekarattiṃ vihareyya.",
  "an3.126:6.4": "Ayaṃ, bhante, bharaṇḍu kālāmo bhagavato purāṇasabrahmacārī.",
  "an3.126:6.5": "Tassajja bhagavā assame ekarattiṃ viharatū”ti.",
  "an3.126:6.6": "“Gaccha, mahānāma, santharaṃ paññāpehī”ti.",
  "an3.126:6.7": "“Evaṃ, bhante”ti kho mahānāmo sakko bhagavato paṭissutvā yena bharaṇḍussa kālāmassa assamo tenupasaṅkami;",
  "an3.126:6.8": "upasaṅkamitvā santharaṃ paññāpetvā udakaṃ ṭhapetvā pādānaṃ dhovanāya yena bhagavā tenupasaṅkami;",
  "an3.126:6.9": "upasaṅkamitvā bhagavantaṃ etadavoca:",
  "an3.126:6.10": "“santhato, bhante, santhāro, udakaṃ ṭhapitaṃ pādānaṃ dhovanāya.",
  "an3.126:6.11": "Yassadāni, bhante, bhagavā kālaṃ maññatī”ti.",
  "an3.126:7.1": "Atha kho bhagavā yena bharaṇḍussa kālāmassa assamo tenupasaṅkami;",
  "an3.126:7.2": "upasaṅkamitvā paññatte āsane nisīdi.",
  "an3.126:7.3": "Nisajja kho bhagavā pāde pakkhālesi.",
  "an3.126:7.4": "Atha kho mahānāmassa sakkassa etadahosi:",
  "an3.126:7.5": "“akālo kho ajja bhagavantaṃ payirupāsituṃ.",
  "an3.126:7.6": "Kilanto bhagavā.",
  "an3.126:7.7": "Sve dānāhaṃ bhagavantaṃ payirupāsissāmī”ti bhagavantaṃ abhivādetvā padakkhiṇaṃ katvā pakkāmi.",
  "an3.126:8.1": "Atha kho mahānāmo sakko tassā rattiyā accayena yena bhagavā tenupasaṅkami;",
  "an3.126:8.2": "upasaṅkamitvā ekamantaṃ nisīdi.",
  "an3.126:8.3": "Ekamantaṃ nisinnaṃ kho mahānāmaṃ sakkaṃ bhagavā etadavoca:",
  "an3.126:8.4": "“tayo khome, mahānāma, satthāro santo saṃvijjamānā lokasmiṃ.",
  "an3.126:8.5": "Katame tayo?",
  "an3.126:8.6": "Idha, mahānāma, ekacco satthā kāmānaṃ pariññaṃ paññāpeti;",
  "an3.126:8.7": "na rūpānaṃ pariññaṃ paññāpeti, na vedanānaṃ pariññaṃ paññāpeti.",
  "an3.126:8.8": "Idha pana, mahānāma, ekacco satthā kāmānaṃ pariññaṃ paññāpeti, rūpānaṃ pariññaṃ paññāpeti;",
  "an3.126:8.9": "na vedanānaṃ pariññaṃ paññāpeti.",
  "an3.126:8.10": "Idha pana, mahānāma, ekacco satthā kāmānaṃ pariññaṃ paññāpeti, rūpānaṃ pariññaṃ paññāpeti, vedanānaṃ pariññaṃ paññāpeti.",
  "an3.126:8.11": "Ime kho, mahānāma, tayo satthāro santo saṃvijjamānā lokasmiṃ.",
  "an3.126:8.12": "Imesaṃ, mahānāma, tiṇṇaṃ satthārānaṃ ekā niṭṭhā udāhu puthu niṭṭhā”ti?",
  "an3.126:9.1": "Evaṃ vutte, bharaṇḍu kālāmo mahānāmaṃ sakkaṃ etadavoca:",
  "an3.126:9.2": "“ekāti, mahānāma, vadehī”ti.",
  "an3.126:9.3": "Evaṃ vutte, bhagavā mahānāmaṃ sakkaṃ etadavoca:",
  "an3.126:9.4": "“nānāti, mahānāma, vadehī”ti.",
  "an3.126:9.5": "Dutiyampi kho bharaṇḍu kālāmo mahānāmaṃ sakkaṃ etadavoca:",
  "an3.126:9.6": "“ekāti, mahānāma, vadehī”ti.",
  "an3.126:9.7": "Dutiyampi kho bhagavā mahānāmaṃ sakkaṃ etadavoca:",
  "an3.126:9.8": "“nānāti, mahānāma, vadehī”ti.",
  "an3.126:9.9": "Tatiyampi kho bharaṇḍu kālāmo mahānāmaṃ sakkaṃ etadavoca:",
  "an3.126:9.10": "“ekāti, mahānāma, vadehī”ti.",
  "an3.126:9.11": "Tatiyampi kho bhagavā mahānāmaṃ sakkaṃ etadavoca:",
  "an3.126:9.12": "“nānāti, mahānāma, vadehī”ti.",
  "an3.126:10.1": "Atha kho <span class=\"var\" title=\"bharaṇḍussa (bj, s1-3)\" id=\"note418\">bharaṇḍu</span> kālāmassa etadahosi:",
  "an3.126:10.2": "“mahesakkhassa vatamhi mahānāmassa sakkassa sammukhā samaṇena gotamena yāvatatiyaṃ apasādito.",
  "an3.126:10.3": "Yannūnāhaṃ kapilavatthumhā pakkameyyan”ti.",
  "an3.126:10.4": "Atha kho bharaṇḍu kālāmo kapilavatthumhā pakkāmi.",
  "an3.126:10.5": "Yaṃ kapilavatthumhā pakkāmi tathā pakkantova ahosi na puna paccāgacchīti.",
  "an3.126:11.1": "Catutthaṃ."
}