{
  "_markup_path": "markup/an/an03/an3.057.html",
  "_alt_strings": [
    "en/sujato/an/an03/an3.057.json"
  ],
  "an3.57:1.1": "Aṅguttara Nikāya 3",
  "an3.57:2.1": "6. Brāhmaṇavagga",
  "an3.57:3.1": "57. Vacchagottasutta",
  "an3.57:4.1": "Atha kho <span class=\"var\" title=\"vacchaputto (mr)\" id=\"note154\">vacchagotto</span> paribbājako yena bhagavā tenupasaṅkami;",
  "an3.57:4.2": "upasaṅkamitvā bhagavatā saddhiṃ sammodi.",
  "an3.57:4.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an3.57:4.4": "Ekamantaṃ nisinno kho vacchagotto paribbājako bhagavantaṃ etadavoca:",
  "an3.57:4.5": "“sutaṃ metaṃ, bho gotama, samaṇo gotamo evamāha:",
  "an3.57:4.6": "‘mayhameva dānaṃ dātabbaṃ, nāññesaṃ dānaṃ dātabbaṃ;",
  "an3.57:4.7": "mayhameva sāvakānaṃ dānaṃ dātabbaṃ, nāññesaṃ sāvakānaṃ dānaṃ dātabbaṃ;",
  "an3.57:4.8": "mayhameva dinnaṃ mahapphalaṃ, nāññesaṃ dinnaṃ mahapphalaṃ;",
  "an3.57:4.9": "mayhameva sāvakānaṃ dinnaṃ mahapphalaṃ, nāññesaṃ sāvakānaṃ dinnaṃ mahapphalan’ti.",
  "an3.57:4.10": "Ye te, bho gotama, evamāhaṃsu ‘samaṇo gotamo evamāha:",
  "an3.57:4.11": "“mayhameva dānaṃ dātabbaṃ, nāññesaṃ dānaṃ dātabbaṃ.",
  "an3.57:4.12": "Mayhameva sāvakānaṃ dānaṃ dātabbaṃ, nāññesaṃ sāvakānaṃ dānaṃ dātabbaṃ.",
  "an3.57:4.13": "Mayhameva dinnaṃ mahapphalaṃ, nāññesaṃ dinnaṃ mahapphalaṃ.",
  "an3.57:4.14": "Mayhameva sāvakānaṃ dinnaṃ mahapphalaṃ, nāññesaṃ sāvakānaṃ dinnaṃ mahapphalan”’ti.",
  "an3.57:4.15": "Kacci te bhoto gotamassa vuttavādino na ca bhavantaṃ gotamaṃ abhūtena abbhācikkhanti, dhammassa cānudhammaṃ byākaronti, na ca koci sahadhammiko <span class=\"var\" title=\"vādānuvādo (mr)\" id=\"note155\">vādānupāto</span> gārayhaṃ ṭhānaṃ āgacchati?",
  "an3.57:4.16": "Anabbhakkhātukāmā hi mayaṃ bhavantaṃ gotaman”ti.",
  "an3.57:5.1": "“Ye te, vaccha, evamāhaṃsu:",
  "an3.57:5.2": "‘samaṇo gotamo evamāha:",
  "an3.57:5.3": "“mayhameva dānaṃ dātabbaṃ … pe …",
  "an3.57:5.4": "nāññesaṃ sāvakānaṃ dinnaṃ mahapphalan”’ti na me te vuttavādino.",
  "an3.57:5.5": "Abbhācikkhanti <span class=\"var\" title=\"ca pana maṃ te (bj, s1-3, km, pts1)\" id=\"note156\">ca pana maṃ</span> asatā abhūtena.",
  "an3.57:5.6": "Yo kho, vaccha, paraṃ dānaṃ dadantaṃ vāreti so tiṇṇaṃ antarāyakaro hoti, tiṇṇaṃ pāripanthiko.",
  "an3.57:5.7": "Katamesaṃ tiṇṇaṃ?",
  "an3.57:5.8": "Dāyakassa puññantarāyakaro hoti, paṭiggāhakānaṃ lābhantarāyakaro hoti, pubbeva kho panassa attā khato ca hoti upahato ca.",
  "an3.57:5.9": "Yo kho, vaccha, paraṃ dānaṃ dadantaṃ vāreti so imesaṃ tiṇṇaṃ antarāyakaro hoti, tiṇṇaṃ pāripanthiko.",
  "an3.57:6.1": "Ahaṃ kho pana, vaccha, evaṃ vadāmi:",
  "an3.57:6.2": "‘ye hi te candanikāya vā oligalle vā pāṇā, tatrapi yo <span class=\"var\" title=\"thālakadhovanaṃ (mr)\" id=\"note157\">thālidhovanaṃ</span> vā sarāvadhovanaṃ vā chaḍḍeti:",
  "an3.57:6.3": "“ye tattha pāṇā te tena yāpentū”’ti, tato nidānampāhaṃ, vaccha, puññassa āgamaṃ vadāmi.",
  "an3.57:6.4": "Ko pana vādo manussabhūte.",
  "an3.57:6.5": "Api cāhaṃ, vaccha, sīlavato dinnaṃ mahapphalaṃ vadāmi, no tathā dussīlassa, so ca hoti pañcaṅgavippahīno pañcaṅgasamannāgato.",
  "an3.57:7.1": "Katamāni pañcaṅgāni pahīnāni honti?",
  "an3.57:7.2": "Kāmacchando pahīno hoti, byāpādo pahīno hoti, thinamiddhaṃ pahīnaṃ hoti, uddhaccakukkuccaṃ pahīnaṃ hoti, vicikicchā pahīnā hoti.",
  "an3.57:7.3": "Imāni pañcaṅgāni vippahīnāni honti.",
  "an3.57:8.1": "Katamehi pañcahi aṅgehi samannāgato hoti?",
  "an3.57:8.2": "Asekkhena sīlakkhandhena samannāgato hoti, asekkhena samādhikkhandhena samannāgato hoti, asekkhena paññākkhandhena samannāgato hoti, asekkhena vimuttikkhandhena samannāgato hoti, asekkhena vimuttiñāṇadassanakkhandhena samannāgato hoti;",
  "an3.57:8.3": "imehi pañcahi aṅgehi samannāgato hoti.",
  "an3.57:8.4": "Iti pañcaṅgavippahīne pañcaṅgasamannāgate dinnaṃ mahapphalanti vadāmīti.",
  "an3.57:9.1": "Iti kaṇhāsu setāsu,",
  "an3.57:9.2": "rohiṇīsu harīsu vā;",
  "an3.57:9.3": "Kammāsāsu sarūpāsu,",
  "an3.57:9.4": "gosu pārevatāsu vā.",
  "an3.57:10.1": "Yāsu kāsuci etāsu,",
  "an3.57:10.2": "danto jāyati puṅgavo;",
  "an3.57:10.3": "Dhorayho balasampanno,",
  "an3.57:10.4": "kalyāṇajavanikkamo;",
  "an3.57:10.5": "Tameva bhāre yuñjanti,",
  "an3.57:10.6": "nāssa vaṇṇaṃ parikkhare.",
  "an3.57:11.1": "Evamevaṃ manussesu,",
  "an3.57:11.2": "yasmiṃ kasmiñci jātiye;",
  "an3.57:11.3": "Khattiye brāhmaṇe vesse,",
  "an3.57:11.4": "sudde caṇḍālapukkuse.",
  "an3.57:12.1": "Yāsu kāsuci etāsu,",
  "an3.57:12.2": "danto jāyati subbato;",
  "an3.57:12.3": "Dhammaṭṭho sīlasampanno,",
  "an3.57:12.4": "saccavādī hirīmano.",
  "an3.57:13.1": "Pahīnajātimaraṇo,",
  "an3.57:13.2": "brahmacariyassa kevalī;",
  "an3.57:13.3": "Pannabhāro visaṃyutto,",
  "an3.57:13.4": "katakicco anāsavo.",
  "an3.57:14.1": "Pāragū sabbadhammānaṃ,",
  "an3.57:14.2": "anupādāya nibbuto;",
  "an3.57:14.3": "<span class=\"var\" title=\"tasmiṃ ve (s1-3, km)\" id=\"note158\">Tasmiṃyeva</span> viraje khette,",
  "an3.57:14.4": "vipulā hoti dakkhiṇā.",
  "an3.57:15.1": "Bālā ca avijānantā,",
  "an3.57:15.2": "dummedhā assutāvino;",
  "an3.57:15.3": "Bahiddhā denti dānāni,",
  "an3.57:15.4": "na hi sante upāsare.",
  "an3.57:16.1": "Ye ca sante upāsanti,",
  "an3.57:16.2": "sappaññe dhīrasammate;",
  "an3.57:16.3": "Saddhā ca nesaṃ sugate,",
  "an3.57:16.4": "mūlajātā patiṭṭhitā.",
  "an3.57:17.1": "Devalokañca te yanti,",
  "an3.57:17.2": "kule vā idha jāyare;",
  "an3.57:17.3": "Anupubbena nibbānaṃ,",
  "an3.57:17.4": "adhigacchanti paṇḍitā”ti.",
  "an3.57:18.1": "Sattamaṃ."
}