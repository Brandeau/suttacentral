{
  "_markup_path": "markup/an/an03/an3.037.html",
  "_alt_strings": [
    "en/sujato/an/an03/an3.037.json"
  ],
  "an3.37:1.1": "Aṅguttara Nikāya 3",
  "an3.37:2.1": "4. Devadūtavagga",
  "an3.37:3.1": "37. Catumahārājasutta",
  "an3.37:4.1": "“Aṭṭhamiyaṃ, bhikkhave, pakkhassa catunnaṃ mahārājānaṃ amaccā pārisajjā imaṃ lokaṃ anuvicaranti:",
  "an3.37:4.2": "‘kacci bahū manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti.",
  "an3.37:4.3": "<span class=\"var\" title=\"cātuddisaṃ (bj) | cātuddasiyaṃ (s1-3) | cātuddasī (pts1)\" id=\"note111\">Cātuddasiṃ</span>, bhikkhave, pakkhassa catunnaṃ mahārājānaṃ puttā imaṃ lokaṃ anuvicaranti:",
  "an3.37:4.4": "‘kacci bahū manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti.",
  "an3.37:4.5": "Tadahu, bhikkhave, uposathe pannarase cattāro <span class=\"var\" title=\"mahārājā (bj)\" id=\"note112\">mahārājāno</span> sāmaññeva imaṃ lokaṃ anuvicaranti:",
  "an3.37:4.6": "‘kacci bahū manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti.",
  "an3.37:5.1": "Sace, bhikkhave, appakā honti manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karonti.",
  "an3.37:5.2": "Tamenaṃ, bhikkhave, cattāro <span class=\"var\" title=\"mahārājā (bj)\" id=\"note113\">mahārājāno</span> devānaṃ tāvatiṃsānaṃ <span class=\"var\" title=\"sudhammāyaṃ sabhāyaṃ (bj, s1-3, pts1)\" id=\"note114\">sudhammāya sabhāya</span> sannisinnānaṃ sannipatitānaṃ ārocenti:",
  "an3.37:5.3": "‘appakā kho, mārisā, manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti.",
  "an3.37:5.4": "Tena kho, bhikkhave, devā tāvatiṃsā anattamanā honti:",
  "an3.37:5.5": "‘dibbā vata, bho, kāyā parihāyissanti, paripūrissanti <span class=\"var\" title=\"asurā kāyāti (bj)\" id=\"note115\">asurakāyā’ti</span>.",
  "an3.37:6.1": "Sace pana, bhikkhave, bahū honti manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karonti.",
  "an3.37:6.2": "Tamenaṃ, bhikkhave, cattāro mahārājāno devānaṃ tāvatiṃsānaṃ sudhammāya sabhāya sannisinnānaṃ sannipatitānaṃ ārocenti:",
  "an3.37:6.3": "‘bahū kho, mārisā, manussā manussesu matteyyā petteyyā sāmaññā brahmaññā kule jeṭṭhāpacāyino uposathaṃ upavasanti paṭijāgaronti puññāni karontī’ti.",
  "an3.37:6.4": "Tena, bhikkhave, devā tāvatiṃsā attamanā honti:",
  "an3.37:6.5": "‘dibbā vata bho kāyā paripūrissanti, parihāyissanti <span class=\"var\" title=\"asurā kāyāti (bj)\" id=\"note116\">asurakāyā’ti</span>.",
  "an3.37:7.1": "Bhūtapubbaṃ, bhikkhave, sakko devānamindo deve tāvatiṃse anunayamāno tāyaṃ velāyaṃ imaṃ gāthaṃ abhāsi:",
  "an3.37:8.1": "‘<span class=\"var\" title=\"cātuddasī pañcadasī (pts1)\" id=\"note117\">Cātuddasiṃ pañcadasiṃ</span>,",
  "an3.37:8.2": "yā ca pakkhassa <span class=\"var\" title=\"aṭṭhamiṃ (si)\" id=\"note118\">aṭṭhamī</span>;",
  "an3.37:8.3": "Pāṭihāriyapakkhañca,",
  "an3.37:8.4": "aṭṭhaṅgasusamāgataṃ;",
  "an3.37:8.5": "Uposathaṃ upavaseyya,",
  "an3.37:8.6": "<span class=\"var\" title=\"yopassa (bj, s1-3, km, pts1)\" id=\"note119\">yopissa</span> mādiso naro’ti.",
  "an3.37:9.1": "Sā kho panesā, bhikkhave, sakkena devānamindena gāthā duggītā na sugītā dubbhāsitā na subhāsitā.",
  "an3.37:9.2": "Taṃ kissa hetu?",
  "an3.37:9.3": "Sakko hi, bhikkhave, devānamindo avītarāgo avītadoso avītamoho.",
  "an3.37:10.1": "Yo ca kho so, bhikkhave, bhikkhu arahaṃ khīṇāsavo vusitavā brahmacariyo katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto, <span class=\"var\" title=\"tassa kho etaṃ bhikkhuno (s1-3) | tassa kho evaṃ bhikkhave bhikkhuno (mr)\" id=\"note120\">tassa kho etaṃ, bhikkhave, bhikkhuno</span> kallaṃ vacanāya:",
  "an3.37:11.1": "‘Cātuddasiṃ pañcadasiṃ,",
  "an3.37:11.2": "yā ca pakkhassa aṭṭhamī;",
  "an3.37:11.3": "Pāṭihāriyapakkhañca,",
  "an3.37:11.4": "aṭṭhaṅgasusamāgataṃ;",
  "an3.37:11.5": "Uposathaṃ upavaseyya,",
  "an3.37:11.6": "yopissa mādiso naro’ti.",
  "an3.37:12.1": "Taṃ kissa hetu?",
  "an3.37:12.2": "So hi, bhikkhave, bhikkhu vītarāgo vītadoso vītamoho”ti.",
  "an3.37:13.1": "Sattamaṃ."
}