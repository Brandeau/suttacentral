{
  "_markup_path": "markup/an/an03/an3.066.html",
  "_alt_strings": [
    "en/sujato/an/an03/an3.066.json"
  ],
  "an3.66:1.1": "Aṅguttara Nikāya 3",
  "an3.66:2.1": "7. Mahāvagga",
  "an3.66:3.1": "66. Sāḷhasutta",
  "an3.66:4.1": "<span class=\"evam\">Evaṃ me sutaṃ—​</span>",
  "an3.66:4.2": "ekaṃ samayaṃ āyasmā nandako sāvatthiyaṃ viharati pubbārāme migāramātupāsāde.",
  "an3.66:4.3": "Atha kho sāḷho ca <span class=\"var\" title=\"rohaṇo ca pekhuniyanattā (bj) | rohano ca pekhuṇiyanattā (s1-3, km) | rohaṇo ca pekhuṇiyanattā (pts1)\" id=\"note236\">migāranattā sāṇo ca sekhuniyanattā</span> yenāyasmā nandako tenupasaṅkamiṃsu;",
  "an3.66:4.4": "upasaṅkamitvā āyasmantaṃ nandakaṃ abhivādetvā ekamantaṃ nisīdiṃsu.",
  "an3.66:4.5": "Ekamantaṃ nisinnaṃ kho sāḷhaṃ migāranattāraṃ āyasmā nandako etadavoca:",
  "an3.66:5.1": "“Etha tumhe, sāḷhā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti.",
  "an3.66:5.2": "Yadā tumhe, sāḷhā, attanāva jāneyyātha ‘ime dhammā akusalā, ime dhammā sāvajjā, ime dhammā viññugarahitā, ime dhammā samattā samādinnā ahitāya dukkhāya saṃvattantī’ti, atha tumhe, sāḷhā, pajaheyyātha.",
  "an3.66:6.1": "Taṃ kiṃ maññatha, sāḷhā, atthi lobho”ti?",
  "an3.66:7.1": "“Evaṃ, bhante”.",
  "an3.66:8.1": "“Abhijjhāti kho ahaṃ, sāḷhā, etamatthaṃ vadāmi.",
  "an3.66:8.2": "Luddho kho ayaṃ, sāḷhā, abhijjhālu pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā”ti.",
  "an3.66:9.1": "“Evaṃ, bhante”.",
  "an3.66:10.1": "“Taṃ kiṃ maññatha, sāḷhā, atthi doso”ti?",
  "an3.66:11.1": "“Evaṃ, bhante”.",
  "an3.66:12.1": "“Byāpādoti kho ahaṃ, sāḷhā, etamatthaṃ vadāmi.",
  "an3.66:12.2": "Duṭṭho kho ayaṃ, sāḷhā, byāpannacitto pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā”ti.",
  "an3.66:13.1": "“Evaṃ, bhante”.",
  "an3.66:14.1": "“Taṃ kiṃ maññatha, sāḷhā, atthi moho”ti?",
  "an3.66:15.1": "“Evaṃ, bhante”.",
  "an3.66:16.1": "“Avijjāti kho ahaṃ, sāḷhā, etamatthaṃ vadāmi.",
  "an3.66:16.2": "Mūḷho kho ayaṃ, sāḷhā, avijjāgato pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā”ti.",
  "an3.66:17.1": "“Evaṃ, bhante”.",
  "an3.66:18.1": "“Taṃ kiṃ maññatha, sāḷhā, ime dhammā kusalā vā akusalā vā”ti?",
  "an3.66:19.1": "“Akusalā, bhante”.",
  "an3.66:20.1": "“Sāvajjā vā anavajjā vā”ti?",
  "an3.66:21.1": "“Sāvajjā, bhante”.",
  "an3.66:22.1": "“Viññugarahitā vā viññuppasatthā vā”ti?",
  "an3.66:23.1": "“Viññugarahitā, bhante”.",
  "an3.66:24.1": "“Samattā samādinnā ahitāya dukkhāya saṃvattanti, no vā?",
  "an3.66:24.2": "Kathaṃ vā ettha hotī”ti?",
  "an3.66:25.1": "“Samattā, bhante, samādinnā ahitāya dukkhāya saṃvattantīti.",
  "an3.66:25.2": "Evaṃ no ettha hotī”ti.",
  "an3.66:26.1": "“Iti kho, sāḷhā, yaṃ taṃ avocumhā:",
  "an3.66:26.2": "‘etha tumhe, sāḷhā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti.",
  "an3.66:26.3": "Yadā tumhe, sāḷhā, attanāva jāneyyātha—",
  "an3.66:26.4": "ime dhammā akusalā, ime dhammā sāvajjā, ime dhammā viññugarahitā, ime dhammā samattā samādinnā ahitāya dukkhāya saṃvattantīti, atha tumhe, sāḷhā, pajaheyyāthā’ti, iti yaṃ taṃ vuttaṃ idametaṃ paṭicca vuttaṃ.",
  "an3.66:27.1": "Etha tumhe, sāḷhā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti.",
  "an3.66:27.2": "Yadā tumhe, sāḷhā, attanāva jāneyyātha:",
  "an3.66:27.3": "‘ime dhammā kusalā, ime dhammā anavajjā, ime dhammā viññuppasatthā, ime dhammā samattā samādinnā hitāya sukhāya saṃvattantī’ti, atha tumhe, sāḷhā, upasampajja vihareyyātha.",
  "an3.66:28.1": "Taṃ kiṃ maññatha, sāḷhā, atthi alobho”ti?",
  "an3.66:29.1": "“Evaṃ, bhante”.",
  "an3.66:30.1": "“Anabhijjhāti kho ahaṃ, sāḷhā, etamatthaṃ vadāmi.",
  "an3.66:30.2": "Aluddho kho ayaṃ, sāḷhā, anabhijjhālu neva pāṇaṃ hanati, na adinnaṃ ādiyati, na paradāraṃ gacchati, na musā bhaṇati, parampi na tathattāya samādapeti, yaṃ sa hoti dīgharattaṃ hitāya sukhāyā”ti.",
  "an3.66:31.1": "“Evaṃ, bhante”.",
  "an3.66:32.1": "“Taṃ kiṃ maññatha, sāḷhā, atthi adoso”ti?",
  "an3.66:33.1": "“Evaṃ, bhante”.",
  "an3.66:34.1": "“Abyāpādoti kho ahaṃ, sāḷhā, etamatthaṃ vadāmi.",
  "an3.66:34.2": "Aduṭṭho kho ayaṃ, sāḷhā, abyāpannacitto neva pāṇaṃ hanati, na adinnaṃ ādiyati, na paradāraṃ gacchati, na musā bhaṇati, parampi na tathattāya samādapeti, yaṃ sa hoti dīgharattaṃ hitāya sukhāyā”ti.",
  "an3.66:35.1": "“Evaṃ, bhante”.",
  "an3.66:36.1": "“Taṃ kiṃ maññatha, sāḷhā, atthi amoho”ti?",
  "an3.66:37.1": "“Evaṃ, bhante”.",
  "an3.66:38.1": "“Vijjāti kho ahaṃ, sāḷhā, etamatthaṃ vadāmi.",
  "an3.66:38.2": "Amūḷho kho ayaṃ, sāḷhā, vijjāgato neva pāṇaṃ hanati, na adinnaṃ ādiyati, na paradāraṃ gacchati, na musā bhaṇati, parampi na tathattāya samādapeti, yaṃ sa hoti dīgharattaṃ hitāya sukhāyā”ti.",
  "an3.66:39.1": "“Evaṃ, bhante”.",
  "an3.66:40.1": "“Taṃ kiṃ maññatha, sāḷhā, ime dhammā kusalā vā akusalā vā”ti?",
  "an3.66:41.1": "“Kusalā, bhante”.",
  "an3.66:42.1": "“Sāvajjā vā anavajjā vā”ti?",
  "an3.66:43.1": "“Anavajjā, bhante”.",
  "an3.66:44.1": "“Viññugarahitā vā viññuppasatthā vā”ti?",
  "an3.66:45.1": "“Viññuppasatthā, bhante”.",
  "an3.66:46.1": "“Samattā samādinnā hitāya sukhāya saṃvattanti, no vā?",
  "an3.66:46.2": "Kathaṃ vā ettha hotī”ti?",
  "an3.66:47.1": "“Samattā, bhante, samādinnā hitāya sukhāya saṃvattantīti.",
  "an3.66:47.2": "Evaṃ no ettha hotī”ti.",
  "an3.66:48.1": "“Iti kho, sāḷhā, yaṃ taṃ avocumhā:",
  "an3.66:48.2": "‘etha tumhe, sāḷhā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti.",
  "an3.66:48.3": "Yadā tumhe, sāḷhā, attanāva jāneyyātha—",
  "an3.66:48.4": "ime dhammā kusalā, ime dhammā anavajjā, ime dhammā viññuppasatthā, ime dhammā samattā samādinnā dīgharattaṃ hitāya sukhāya saṃvattantīti, atha tumhe, sāḷhā, upasampajja vihareyyāthā’ti, iti yaṃ taṃ vuttaṃ idametaṃ paṭicca vuttaṃ.",
  "an3.66:49.1": "Sa kho so, sāḷhā, ariyasāvako evaṃ vigatābhijjho vigatabyāpādo asammūḷho sampajāno patissato mettāsahagatena cetasā … pe …",
  "an3.66:49.2": "karuṇā …",
  "an3.66:49.3": "muditā …",
  "an3.66:49.4": "upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjhena pharitvā viharati.",
  "an3.66:49.5": "So evaṃ pajānāti:",
  "an3.66:49.6": "‘atthi idaṃ, atthi hīnaṃ, atthi paṇītaṃ, atthi imassa saññāgatassa <span class=\"var\" title=\"uttariṃ (bj, s1-3, km, pts1)\" id=\"note237\">uttari</span> nissaraṇan’ti.",
  "an3.66:49.7": "Tassa evaṃ jānato evaṃ passato kāmāsavāpi cittaṃ vimuccati, bhavāsavāpi cittaṃ vimuccati, avijjāsavāpi cittaṃ vimuccati;",
  "an3.66:49.8": "vimuttasmiṃ vimuttamiti ñāṇaṃ hoti.",
  "an3.66:49.9": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti.",
  "an3.66:50.1": "So evaṃ pajānāti:",
  "an3.66:50.2": "‘ahu pubbe lobho, tadahu akusalaṃ, so etarahi natthi, iccetaṃ kusalaṃ;",
  "an3.66:50.3": "ahu pubbe doso … pe …",
  "an3.66:50.4": "ahu pubbe moho, tadahu akusalaṃ, so etarahi natthi, iccetaṃ kusalan’ti.",
  "an3.66:50.5": "So diṭṭheva dhamme nicchāto nibbuto sītibhūto sukhappaṭisaṃvedī brahmabhūtena attanā viharatī”ti.",
  "an3.66:51.1": "Chaṭṭhaṃ."
}