{
  "_markup_path": "markup/an/an03/an3.018.html",
  "_alt_strings": [
    "en/sujato/an/an03/an3.018.json"
  ],
  "an3.18:1.1": "Aṅguttara Nikāya 3",
  "an3.18:2.1": "2. Rathakāravagga",
  "an3.18:3.1": "18. Devalokasutta",
  "an3.18:4.1": "“Sace vo, bhikkhave, aññatitthiyā paribbājakā evaṃ puccheyyuṃ:",
  "an3.18:4.2": "‘devalokūpapattiyā, āvuso, samaṇe gotame brahmacariyaṃ vussathā’ti?",
  "an3.18:4.3": "Nanu tumhe, bhikkhave, evaṃ puṭṭhā aṭṭīyeyyātha harāyeyyātha jiguccheyyāthā”ti?",
  "an3.18:4.4": "“Evaṃ, bhante”.",
  "an3.18:4.5": "“Iti kira tumhe, bhikkhave, dibbena āyunā aṭṭīyatha harāyatha jigucchatha, dibbena vaṇṇena dibbena sukhena dibbena yasena dibbenādhipateyyena aṭṭīyatha harāyatha jigucchatha;",
  "an3.18:4.6": "pageva kho pana, bhikkhave, tumhehi kāyaduccaritena aṭṭīyitabbaṃ harāyitabbaṃ jigucchitabbaṃ, vacīduccaritena …",
  "an3.18:4.7": "manoduccaritena aṭṭīyitabbaṃ harāyitabbaṃ jigucchitabban”ti.",
  "an3.18:5.1": "Aṭṭhamaṃ."
}