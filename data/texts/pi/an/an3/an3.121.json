{
  "_markup_path": "markup/an/an03/an3.121.html",
  "_alt_strings": [
    "en/sujato/an/an03/an3.121.json"
  ],
  "an3.121:1.1": "Aṅguttara Nikāya 3",
  "an3.121:2.1": "12. Āpāyikavagga",
  "an3.121:3.1": "121. Dutiyasoceyyasutta",
  "an3.121:4.1": "“Tīṇimāni, bhikkhave, soceyyāni.",
  "an3.121:4.2": "Katamāni tīṇi?",
  "an3.121:4.3": "Kāyasoceyyaṃ, vacīsoceyyaṃ, manosoceyyaṃ.",
  "an3.121:4.4": "Katamañca, bhikkhave, kāyasoceyyaṃ?",
  "an3.121:4.5": "Idha, bhikkhave, bhikkhu pāṇātipātā paṭivirato hoti, adinnādānā paṭivirato hoti, abrahmacariyā paṭivirato hoti.",
  "an3.121:4.6": "Idaṃ vuccati, bhikkhave, kāyasoceyyaṃ.",
  "an3.121:5.1": "Katamañca, bhikkhave, vacīsoceyyaṃ?",
  "an3.121:5.2": "Idha, bhikkhave, bhikkhu musāvādā paṭivirato hoti, pisuṇāya vācāya paṭivirato hoti, pharusāya vācāya paṭivirato hoti, samphappalāpā paṭivirato hoti.",
  "an3.121:5.3": "Idaṃ vuccati, bhikkhave, vacīsoceyyaṃ.",
  "an3.121:6.1": "Katamañca, bhikkhave, manosoceyyaṃ?",
  "an3.121:6.2": "Idha, bhikkhave, bhikkhu santaṃ vā ajjhattaṃ kāmacchandaṃ:",
  "an3.121:6.3": "‘atthi me ajjhattaṃ kāmacchando’ti pajānāti;",
  "an3.121:6.4": "asantaṃ vā ajjhattaṃ kāmacchandaṃ:",
  "an3.121:6.5": "‘natthi me ajjhattaṃ kāmacchando’ti pajānāti;",
  "an3.121:6.6": "yathā ca anuppannassa kāmacchandassa uppādo hoti, tañca pajānāti;",
  "an3.121:6.7": "yathā ca uppannassa kāmacchandassa pahānaṃ hoti, tañca pajānāti;",
  "an3.121:6.8": "yathā ca pahīnassa kāmacchandassa āyatiṃ anuppādo hoti, tañca pajānāti;",
  "an3.121:6.9": "santaṃ vā ajjhattaṃ byāpādaṃ:",
  "an3.121:6.10": "‘atthi me ajjhattaṃ byāpādo’ti pajānāti;",
  "an3.121:6.11": "asantaṃ vā ajjhattaṃ byāpādaṃ:",
  "an3.121:6.12": "‘natthi me ajjhattaṃ byāpādo’ti pajānāti;",
  "an3.121:6.13": "yathā ca anuppannassa byāpādassa uppādo hoti, tañca pajānāti;",
  "an3.121:6.14": "yathā ca uppannassa byāpādassa pahānaṃ hoti, tañca pajānāti;",
  "an3.121:6.15": "yathā ca pahīnassa byāpādassa āyatiṃ anuppādo hoti, tañca pajānāti;",
  "an3.121:6.16": "santaṃ vā ajjhattaṃ thinamiddhaṃ:",
  "an3.121:6.17": "‘atthi me ajjhattaṃ thinamiddhan’ti pajānāti;",
  "an3.121:6.18": "asantaṃ vā ajjhattaṃ thinamiddhaṃ:",
  "an3.121:6.19": "‘natthi me ajjhattaṃ thinamiddhan’ti pajānāti;",
  "an3.121:6.20": "yathā ca anuppannassa thinamiddhassa uppādo hoti, tañca pajānāti;",
  "an3.121:6.21": "yathā ca uppannassa thinamiddhassa pahānaṃ hoti, tañca pajānāti;",
  "an3.121:6.22": "yathā ca pahīnassa thinamiddhassa āyatiṃ anuppādo hoti, tañca pajānāti;",
  "an3.121:6.23": "santaṃ vā ajjhattaṃ uddhaccakukkuccaṃ:",
  "an3.121:6.24": "‘atthi me ajjhattaṃ uddhaccakukkuccan’ti pajānāti;",
  "an3.121:6.25": "asantaṃ vā ajjhattaṃ uddhaccakukkuccaṃ:",
  "an3.121:6.26": "‘natthi me ajjhattaṃ uddhaccakukkuccan’ti pajānāti;",
  "an3.121:6.27": "yathā ca anuppannassa uddhaccakukkuccassa uppādo hoti, tañca pajānāti;",
  "an3.121:6.28": "yathā ca uppannassa uddhaccakukkuccassa pahānaṃ hoti, tañca pajānāti;",
  "an3.121:6.29": "yathā ca pahīnassa uddhaccakukkuccassa āyatiṃ anuppādo hoti, tañca pajānāti;",
  "an3.121:6.30": "santaṃ vā ajjhattaṃ vicikicchaṃ:",
  "an3.121:6.31": "‘atthi me ajjhattaṃ vicikicchā’ti pajānāti;",
  "an3.121:6.32": "asantaṃ vā ajjhattaṃ vicikicchaṃ:",
  "an3.121:6.33": "‘natthi me ajjhattaṃ vicikicchā’ti pajānāti;",
  "an3.121:6.34": "yathā ca anuppannāya vicikicchāya uppādo hoti, tañca pajānāti;",
  "an3.121:6.35": "yathā ca uppannāya vicikicchāya pahānaṃ hoti, tañca pajānāti;",
  "an3.121:6.36": "yathā ca pahīnāya vicikicchāya āyatiṃ anuppādo hoti, tañca pajānāti.",
  "an3.121:6.37": "Idaṃ vuccati, bhikkhave, manosoceyyaṃ.",
  "an3.121:6.38": "Imāni kho, bhikkhave, tīṇi soceyyānīti.",
  "an3.121:7.1": "Kāyasuciṃ vacīsuciṃ,",
  "an3.121:7.2": "cetosuciṃ anāsavaṃ;",
  "an3.121:7.3": "Suciṃ soceyyasampannaṃ,",
  "an3.121:7.4": "āhu <span class=\"var\" title=\"sabbappahāyinanti (^it66#1 [Soceyyasutta])\" id=\"note410\">ninhātapāpakan”ti</span>.",
  "an3.121:8.1": "Navamaṃ."
}