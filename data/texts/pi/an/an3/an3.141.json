{
  "_markup_path": "markup/an/an03/an3.141.html",
  "_alt_strings": [
    "en/sujato/an/an03/an3.141.json"
  ],
  "an3.141:1.1": "Aṅguttara Nikāya 3",
  "an3.141:2.1": "14. Yodhājīvavagga",
  "an3.141:3.1": "141. Assaparassasutta",
  "an3.141:4.1": "<span class=\"cross\" title=\"^an9.22#1 [22. Assakhaḷuṅkasutta]\" id=\"note451\">*</span> <a class=\"sc\" id=\"1\"></a>“Tayo ca, bhikkhave, <span class=\"var\" title=\"assasadasse (bj, s1-3, km, pts1)\" id=\"note452\">assaparasse</span> desessāmi tayo ca <span class=\"var\" title=\"purisasadasse (bj, s1-3, km, pts1)\" id=\"note453\">purisaparasse</span>.",
  "an3.141:4.2": "Taṃ suṇātha, sādhukaṃ manasi karotha, bhāsissāmī”ti.",
  "an3.141:4.3": "“Evaṃ, bhante”ti kho te bhikkhū bhagavato paccassosuṃ.",
  "an3.141:4.4": "Bhagavā etadavoca:",
  "an3.141:5.1": "“Katame ca, bhikkhave, tayo assaparassā?",
  "an3.141:5.2": "Idha, bhikkhave, ekacco assaparasso javasampanno hoti;",
  "an3.141:5.3": "na vaṇṇasampanno na ārohapariṇāhasampanno.",
  "an3.141:5.4": "Idha pana, bhikkhave, ekacco assaparasso javasampanno hoti vaṇṇasampanno ca;",
  "an3.141:5.5": "na ārohapariṇāhasampanno.",
  "an3.141:5.6": "Idha pana, bhikkhave, ekacco assaparasso javasampanno ca hoti vaṇṇasampanno ca ārohapariṇāhasampanno ca.",
  "an3.141:5.7": "Ime kho, bhikkhave, tayo assaparassā.",
  "an3.141:6.1": "Katame ca, bhikkhave, tayo purisaparassā?",
  "an3.141:6.2": "Idha, bhikkhave, ekacco purisaparasso javasampanno hoti;",
  "an3.141:6.3": "na vaṇṇasampanno na ārohapariṇāhasampanno.",
  "an3.141:6.4": "Idha pana, bhikkhave, ekacco purisaparasso javasampanno ca hoti vaṇṇasampanno ca;",
  "an3.141:6.5": "na ārohapariṇāhasampanno.",
  "an3.141:6.6": "Idha pana, bhikkhave, ekacco purisaparasso javasampanno ca hoti vaṇṇasampanno ca ārohapariṇāhasampanno ca.",
  "an3.141:7.1": "Kathañca, bhikkhave, purisaparasso javasampanno hoti;",
  "an3.141:7.2": "na vaṇṇasampanno, na ārohapariṇāhasampanno?",
  "an3.141:7.3": "Idha, bhikkhave, bhikkhu pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā lokā.",
  "an3.141:7.4": "Idamassa javasmiṃ vadāmi.",
  "an3.141:7.5": "Abhidhamme kho pana abhivinaye pañhaṃ puṭṭho saṃsādeti, no vissajjeti.",
  "an3.141:7.6": "Idamassa na vaṇṇasmiṃ vadāmi.",
  "an3.141:7.7": "Na kho pana lābhī hoti cīvarapiṇḍapātasenāsanagilānappaccayabhesajjaparikkhārānaṃ.",
  "an3.141:7.8": "Idamassa na ārohapariṇāhasmiṃ vadāmi.",
  "an3.141:7.9": "Evaṃ kho, bhikkhave, purisaparasso javasampanno hoti;",
  "an3.141:7.10": "na vaṇṇasampanno, na ārohapariṇāhasampanno.",
  "an3.141:8.1": "Kathañca, bhikkhave, purisaparasso javasampanno ca hoti vaṇṇasampanno ca, na ārohapariṇāhasampanno?",
  "an3.141:8.2": "Idha, bhikkhave, bhikkhu pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā lokā.",
  "an3.141:8.3": "Idamassa javasmiṃ vadāmi.",
  "an3.141:8.4": "Abhidhamme kho pana abhivinaye pañhaṃ puṭṭho vissajjeti, no saṃsādeti.",
  "an3.141:8.5": "Idamassa vaṇṇasmiṃ vadāmi.",
  "an3.141:8.6": "Na kho pana lābhī hoti cīvarapiṇḍapātasenāsanagilānappaccayabhesajjaparikkhārānaṃ.",
  "an3.141:8.7": "Idamassa na ārohapariṇāhasmiṃ vadāmi.",
  "an3.141:8.8": "Evaṃ kho, bhikkhave, purisaparasso javasampanno ca hoti;",
  "an3.141:8.9": "vaṇṇasampanno ca, na ārohapariṇāhasampanno.",
  "an3.141:9.1": "Kathañca, bhikkhave, purisaparasso javasampanno ca hoti vaṇṇasampanno ca ārohapariṇāhasampanno ca?",
  "an3.141:9.2": "Idha, bhikkhave, bhikkhu pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā lokā.",
  "an3.141:9.3": "Idamassa javasmiṃ vadāmi.",
  "an3.141:9.4": "Abhidhamme kho pana abhivinaye pañhaṃ puṭṭho vissajjeti, no saṃsādeti.",
  "an3.141:9.5": "Idamassa vaṇṇasmiṃ vadāmi.",
  "an3.141:9.6": "Lābhī kho pana hoti cīvarapiṇḍapātasenāsanagilānappaccayabhesajjaparikkhārānaṃ.",
  "an3.141:9.7": "Idamassa ārohapariṇāhasmiṃ vadāmi.",
  "an3.141:9.8": "Evaṃ kho, bhikkhave, purisaparasso javasampanno ca hoti vaṇṇasampanno ca ārohapariṇāhasampanno ca.",
  "an3.141:9.9": "Ime kho, bhikkhave, tayo purisaparassā”ti.",
  "an3.141:10.1": "Navamaṃ."
}