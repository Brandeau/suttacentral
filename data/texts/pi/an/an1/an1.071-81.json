{
  "_markup_path": "markup/an/an01/an1.071-81.html",
  "_alt_strings": [
    "en/sujato/an/an01/an1.071-81.json"
  ],
  "an1.71-81:1.1": "Aṅguttara Nikāya 1",
  "an1.71-81:2.1": "8. Kalyāṇamittādivagga",
  "an1.71-81:3.1": "71",
  "an1.71-81:4.1": "“Nāhaṃ, bhikkhave, aññaṃ ekadhammampi samanupassāmi yena anuppannā vā kusalā dhammā uppajjanti uppannā vā akusalā dhammā parihāyanti yathayidaṃ, bhikkhave, kalyāṇamittatā.",
  "an1.71-81:4.2": "Kalyāṇamittassa, bhikkhave, anuppannā ceva kusalā dhammā uppajjanti uppannā ca akusalā dhammā parihāyantī”ti.",
  "an1.71-81:5.1": "Paṭhamaṃ.",
  "an1.71-81:6.1": "72",
  "an1.71-81:7.1": "“Nāhaṃ, bhikkhave, aññaṃ ekadhammampi samanupassāmi yena anuppannā vā akusalā dhammā uppajjanti uppannā vā kusalā dhammā parihāyanti yathayidaṃ, bhikkhave, anuyogo akusalānaṃ dhammānaṃ, ananuyogo kusalānaṃ dhammānaṃ.",
  "an1.71-81:7.2": "Anuyogā, bhikkhave, akusalānaṃ dhammānaṃ, ananuyogā kusalānaṃ dhammānaṃ anuppannā ceva akusalā dhammā uppajjanti uppannā ca kusalā dhammā parihāyantī”ti.",
  "an1.71-81:8.1": "Dutiyaṃ.",
  "an1.71-81:9.1": "73",
  "an1.71-81:10.1": "“Nāhaṃ, bhikkhave, aññaṃ ekadhammampi samanupassāmi yena anuppannā vā kusalā dhammā uppajjanti uppannā vā akusalā dhammā parihāyanti yathayidaṃ, bhikkhave, anuyogo kusalānaṃ dhammānaṃ, ananuyogo akusalānaṃ dhammānaṃ.",
  "an1.71-81:10.2": "Anuyogā, bhikkhave, kusalānaṃ dhammānaṃ, ananuyogā akusalānaṃ dhammānaṃ anuppannā ceva kusalā dhammā uppajjanti uppannā ca akusalā dhammā parihāyantī”ti.",
  "an1.71-81:11.1": "Tatiyaṃ.",
  "an1.71-81:12.1": "74",
  "an1.71-81:13.1": "“Nāhaṃ, bhikkhave, aññaṃ ekadhammampi samanupassāmi yena anuppannā vā bojjhaṅgā nuppajjanti uppannā vā bojjhaṅgā na bhāvanāpāripūriṃ gacchanti yathayidaṃ, bhikkhave, ayonisomanasikāro.",
  "an1.71-81:13.2": "Ayoniso, bhikkhave, manasi karoto anuppannā ceva bojjhaṅgā nuppajjanti uppannā ca bojjhaṅgā na bhāvanāpāripūriṃ gacchantī”ti.",
  "an1.71-81:14.1": "Catutthaṃ.",
  "an1.71-81:15.1": "75",
  "an1.71-81:16.1": "“Nāhaṃ, bhikkhave, aññaṃ ekadhammampi samanupassāmi yena anuppannā vā bojjhaṅgā uppajjanti uppannā vā bojjhaṅgā bhāvanāpāripūriṃ gacchanti yathayidaṃ, bhikkhave, yonisomanasikāro.",
  "an1.71-81:16.2": "Yoniso, bhikkhave, manasi karoto anuppannā ceva bojjhaṅgā uppajjanti uppannā ca bojjhaṅgā bhāvanāpāripūriṃ gacchantī”ti.",
  "an1.71-81:17.1": "Pañcamaṃ.",
  "an1.71-81:18.1": "76",
  "an1.71-81:19.1": "“Appamattikā esā, bhikkhave, parihāni yadidaṃ ñātiparihāni.",
  "an1.71-81:19.2": "Etaṃ patikiṭṭhaṃ, bhikkhave, parihānīnaṃ yadidaṃ paññāparihānī”ti.",
  "an1.71-81:20.1": "Chaṭṭhaṃ.",
  "an1.71-81:21.1": "77",
  "an1.71-81:22.1": "“Appamattikā esā, bhikkhave, vuddhi yadidaṃ ñātivuddhi.",
  "an1.71-81:22.2": "Etadaggaṃ, bhikkhave, vuddhīnaṃ yadidaṃ paññāvuddhi.",
  "an1.71-81:22.3": "Tasmātiha, bhikkhave, evaṃ sikkhitabbaṃ:",
  "an1.71-81:22.4": "‘paññāvuddhiyā vaddhissāmā’ti.",
  "an1.71-81:22.5": "Evañhi vo, bhikkhave, sikkhitabban”ti.",
  "an1.71-81:23.1": "Sattamaṃ.",
  "an1.71-81:24.1": "78",
  "an1.71-81:25.1": "“Appamattikā esā, bhikkhave, parihāni yadidaṃ bhogaparihāni.",
  "an1.71-81:25.2": "Etaṃ patikiṭṭhaṃ, bhikkhave, parihānīnaṃ yadidaṃ paññāparihānī”ti.",
  "an1.71-81:26.1": "Aṭṭhamaṃ.",
  "an1.71-81:27.1": "79",
  "an1.71-81:28.1": "“Appamattikā esā, bhikkhave, vuddhi yadidaṃ bhogavuddhi.",
  "an1.71-81:28.2": "Etadaggaṃ, bhikkhave, vuddhīnaṃ yadidaṃ paññāvuddhi.",
  "an1.71-81:28.3": "Tasmātiha, bhikkhave, evaṃ sikkhitabbaṃ:",
  "an1.71-81:28.4": "‘paññāvuddhiyā vaddhissāmā’ti.",
  "an1.71-81:28.5": "Evañhi vo, bhikkhave, sikkhitabban”ti.",
  "an1.71-81:29.1": "Navamaṃ.",
  "an1.71-81:30.1": "80",
  "an1.71-81:31.1": "“Appamattikā esā, bhikkhave, parihāni yadidaṃ yasoparihāni.",
  "an1.71-81:31.2": "Etaṃ patikiṭṭhaṃ, bhikkhave, parihānīnaṃ yadidaṃ paññāparihānī”ti.",
  "an1.71-81:32.1": "Dasamaṃ.",
  "an1.71-81:33.1": "81",
  "an1.71-81:34.1": "“Appamattikā esā, bhikkhave, vuddhi yadidaṃ yasovuddhi.",
  "an1.71-81:34.2": "Etadaggaṃ, bhikkhave, vuddhīnaṃ yadidaṃ paññāvuddhi.",
  "an1.71-81:34.3": "Tasmātiha, bhikkhave, evaṃ sikkhitabbaṃ:",
  "an1.71-81:34.4": "‘paññāvuddhiyā vaddhissāmā’ti.",
  "an1.71-81:34.5": "Evañhi vo, bhikkhave, sikkhitabban”ti.",
  "an1.71-81:35.1": "Ekādasamaṃ.",
  "an1.71-81:36.1": "Kalyāṇamittādivaggo aṭṭhamo."
}