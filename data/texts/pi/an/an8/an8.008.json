{
  "_markup_path": "markup/an/an08/an8.008.html",
  "_alt_strings": [
    "en/sujato/an/an08/an8.008.json"
  ],
  "an8.8:1.1": "Aṅguttara Nikāya 8",
  "an8.8:2.1": "1. Mettāvagga",
  "an8.8:3.1": "<span class=\\\"var\\\" title=\\\"uttarasuttaṃ (bj)\\\" id=\\\"note17\\\">8. Uttaravipattisutta</span>",
  "an8.8:4.1": "Ekaṃ samayaṃ āyasmā uttaro mahisavatthusmiṃ viharati saṅkheyyake pabbate <span class=\\\"var\\\" title=\\\"dhavajālikāyaṃ (bj, pts1) | vaṭṭajālikāyaṃ (s1-3)\\\" id=\\\"note18\\\">vaṭajālikāyaṃ</span>.",
  "an8.8:4.2": "Tatra kho āyasmā uttaro bhikkhū āmantesi:",
  "an8.8:4.3": "“sādhāvuso, bhikkhu kālena kālaṃ attavipattiṃ paccavekkhitā hoti.",
  "an8.8:4.4": "Sādhāvuso, bhikkhu kālena kālaṃ paravipattiṃ paccavekkhitā hoti.",
  "an8.8:4.5": "Sādhāvuso, bhikkhu kālena kālaṃ attasampattiṃ paccavekkhitā hoti.",
  "an8.8:4.6": "Sādhāvuso, bhikkhu kālena kālaṃ parasampattiṃ paccavekkhitā hotī”ti.",
  "an8.8:5.1": "Tena kho pana samayena vessavaṇo mahārājā uttarāya disāya dakkhiṇaṃ disaṃ gacchati kenacideva karaṇīyena.",
  "an8.8:5.2": "Assosi kho vessavaṇo mahārājā āyasmato uttarassa mahisavatthusmiṃ saṅkheyyake pabbate vaṭajālikāyaṃ bhikkhūnaṃ evaṃ dhammaṃ desentassa:",
  "an8.8:5.3": "“sādhāvuso, bhikkhu kālena kālaṃ attavipattiṃ paccavekkhitā hoti.",
  "an8.8:5.4": "Sādhāvuso, bhikkhu kālena kālaṃ paravipattiṃ paccavekkhitā hoti.",
  "an8.8:5.5": "Sādhāvuso, bhikkhu kālena kālaṃ attasampattiṃ paccavekkhitā hoti.",
  "an8.8:5.6": "Sādhāvuso, bhikkhu kālena kālaṃ parasampattiṃ paccavekkhitā hotī”ti.",
  "an8.8:6.1": "Atha kho vessavaṇo mahārājā—",
  "an8.8:6.2": "seyyathāpi nāma balavā puriso <span class=\\\"var\\\" title=\\\"sammiñjitaṃ (bj, s1-3, km, pts1)\\\" id=\\\"note19\\\">samiñjitaṃ</span> vā bāhaṃ pasāreyya, pasāritaṃ vā bāhaṃ <span class=\\\"var\\\" title=\\\"sammiñjeyya (bj, s1-3, km, pts1)\\\" id=\\\"note20\\\">samiñjeyya</span>;",
  "an8.8:6.3": "evamevaṃ mahisavatthusmiṃ saṅkheyyake pabbate vaṭajālikāyaṃ antarahito devesu tāvatiṃsesu pāturahosi.",
  "an8.8:6.4": "Atha kho vessavaṇo mahārājā yena sakko devānamindo tenupasaṅkami;",
  "an8.8:6.5": "upasaṅkamitvā sakkaṃ devānamindaṃ etadavoca:",
  "an8.8:6.6": "“yagghe, mārisa, jāneyyāsi.",
  "an8.8:6.7": "Eso āyasmā uttaro mahisavatthusmiṃ saṅkheyyake pabbate vaṭajālikāyaṃ bhikkhūnaṃ evaṃ dhammaṃ deseti:",
  "an8.8:6.8": "‘sādhāvuso, bhikkhu kālena kālaṃ attavipattiṃ paccavekkhitā hoti.",
  "an8.8:6.9": "Sādhāvuso, bhikkhu kālena kālaṃ paravipattiṃ … pe …",
  "an8.8:6.10": "attasampattiṃ …",
  "an8.8:6.11": "parasampattiṃ paccavekkhitā hotī’”ti.",
  "an8.8:7.1": "Atha kho sakko devānamindo seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;",
  "an8.8:7.2": "evamevaṃ devesu tāvatiṃsesu antarahito mahisavatthusmiṃ saṅkheyyake pabbate vaṭajālikāyaṃ āyasmato uttarassa sammukhe pāturahosi.",
  "an8.8:7.3": "Atha kho sakko devānamindo yenāyasmā uttaro tenupasaṅkami;",
  "an8.8:7.4": "upasaṅkamitvā āyasmantaṃ uttaraṃ abhivādetvā ekamantaṃ aṭṭhāsi.",
  "an8.8:7.5": "Ekamantaṃ ṭhito kho sakko devānamindo āyasmantaṃ uttaraṃ etadavoca:",
  "an8.8:8.1": "“Saccaṃ kira, bhante, āyasmā uttaro bhikkhūnaṃ evaṃ dhammaṃ desesi:",
  "an8.8:8.2": "‘sādhāvuso, bhikkhu kālena kālaṃ attavipattiṃ paccavekkhitā hoti, sādhāvuso, bhikkhu kālena kālaṃ paravipattiṃ … pe …",
  "an8.8:8.3": "attasampattiṃ …",
  "an8.8:8.4": "parasampattiṃ paccavekkhitā hotī’”ti?",
  "an8.8:8.5": "“Evaṃ, devānamindā”ti.",
  "an8.8:8.6": "“Kiṃ <span class=\\\"var\\\" title=\\\"kiṃ pana (s1-3)\\\" id=\\\"note21\\\">panidaṃ</span>, bhante, āyasmato uttarassa <span class=\\\"var\\\" title=\\\"sakaṃ paṭibhāṇaṃ (s1-3) | sakapaṭibhānaṃ upādāya (mr)\\\" id=\\\"note22\\\">sakaṃ paṭibhānaṃ</span>, udāhu tassa bhagavato vacanaṃ arahato sammāsambuddhassā”ti?",
  "an8.8:8.7": "“Tena hi, devānaminda, upamaṃ te karissāmi.",
  "an8.8:8.8": "Upamāya midhekacce viññū purisā bhāsitassa atthaṃ ājānanti.",
  "an8.8:9.1": "Seyyathāpi, devānaminda, gāmassa vā nigamassa vā avidūre mahādhaññarāsi.",
  "an8.8:9.2": "Tato mahājanakāyo dhaññaṃ āhareyya—",
  "an8.8:9.3": "kājehipi piṭakehipi ucchaṅgehipi añjalīhipi.",
  "an8.8:9.4": "Yo nu kho, devānaminda, taṃ mahājanakāyaṃ upasaṅkamitvā evaṃ puccheyya:",
  "an8.8:9.5": "‘kuto imaṃ dhaññaṃ āharathā’ti, kathaṃ byākaramāno nu kho, devānaminda, so mahājanakāyo sammā byākaramāno byākareyyā”ti?",
  "an8.8:9.6": "“‘Amumhā mahādhaññarāsimhā āharāmā’ti kho, bhante, so mahājanakāyo sammā byākaramāno byākareyyā”ti.",
  "an8.8:9.7": "“Evamevaṃ kho, devānaminda, yaṃ kiñci subhāsitaṃ sabbaṃ taṃ tassa bhagavato vacanaṃ arahato sammāsambuddhassa.",
  "an8.8:9.8": "Tato upādāyupādāya mayaṃ caññe ca bhaṇāmā”ti.",
  "an8.8:10.1": "“Acchariyaṃ, bhante, abbhutaṃ bhante.",
  "an8.8:10.2": "Yāva subhāsitañcidaṃ āyasmatā uttarena:",
  "an8.8:10.3": "‘yaṃ kiñci subhāsitaṃ sabbaṃ taṃ tassa bhagavato vacanaṃ arahato sammāsambuddhassa.",
  "an8.8:10.4": "Tato upādāyupādāya mayañcaññe ca bhaṇāmā’ti.",
  "an8.8:10.5": "Ekamidaṃ, bhante uttara, samayaṃ bhagavā rājagahe viharati gijjhakūṭe pabbate acirapakkante devadatte.",
  "an8.8:10.6": "Tatra kho bhagavā devadattaṃ ārabbha bhikkhū āmantesi:",
  "an8.8:11.1": "‘Sādhu, bhikkhave, bhikkhu kālena kālaṃ attavipattiṃ paccavekkhitā hoti.",
  "an8.8:11.2": "Sādhu, bhikkhave, bhikkhu kālena kālaṃ paravipattiṃ … pe …",
  "an8.8:11.3": "attasampattiṃ …",
  "an8.8:11.4": "parasampattiṃ paccavekkhitā hoti.",
  "an8.8:11.5": "Aṭṭhahi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho.",
  "an8.8:11.6": "Katamehi aṭṭhahi?",
  "an8.8:11.7": "Lābhena hi, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho;",
  "an8.8:11.8": "alābhena, bhikkhave … pe …",
  "an8.8:11.9": "yasena, bhikkhave …",
  "an8.8:11.10": "ayasena, bhikkhave …",
  "an8.8:11.11": "sakkārena, bhikkhave …",
  "an8.8:11.12": "asakkārena, bhikkhave …",
  "an8.8:11.13": "pāpicchatāya, bhikkhave …",
  "an8.8:11.14": "pāpamittatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho.",
  "an8.8:11.15": "Imehi kho, bhikkhave, aṭṭhahi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho.",
  "an8.8:12.1": "Sādhu, bhikkhave, bhikkhu uppannaṃ lābhaṃ abhibhuyya abhibhuyya vihareyya;",
  "an8.8:12.2": "uppannaṃ alābhaṃ … pe …",
  "an8.8:12.3": "uppannaṃ yasaṃ …",
  "an8.8:12.4": "uppannaṃ ayasaṃ …",
  "an8.8:12.5": "uppannaṃ sakkāraṃ …",
  "an8.8:12.6": "uppannaṃ asakkāraṃ …",
  "an8.8:12.7": "uppannaṃ pāpicchataṃ …",
  "an8.8:12.8": "uppannaṃ pāpamittataṃ abhibhuyya abhibhuyya vihareyya.",
  "an8.8:13.1": "Kiñca, bhikkhave, bhikkhu atthavasaṃ paṭicca uppannaṃ lābhaṃ abhibhuyya abhibhuyya vihareyya;",
  "an8.8:13.2": "uppannaṃ alābhaṃ … pe …",
  "an8.8:13.3": "uppannaṃ yasaṃ …",
  "an8.8:13.4": "uppannaṃ ayasaṃ …",
  "an8.8:13.5": "uppannaṃ sakkāraṃ …",
  "an8.8:13.6": "uppannaṃ asakkāraṃ …",
  "an8.8:13.7": "uppannaṃ pāpicchataṃ …",
  "an8.8:13.8": "uppannaṃ pāpamittataṃ abhibhuyya abhibhuyya vihareyya?",
  "an8.8:14.1": "Yaṃ hissa, bhikkhave, uppannaṃ lābhaṃ anabhibhuyya viharato uppajjeyyuṃ āsavā vighātapariḷāhā, uppannaṃ lābhaṃ abhibhuyya viharato evaṃsa te āsavā vighātapariḷāhā na honti.",
  "an8.8:14.2": "Yaṃ hissa, bhikkhave, uppannaṃ alābhaṃ … pe …",
  "an8.8:14.3": "uppannaṃ yasaṃ …",
  "an8.8:14.4": "uppannaṃ ayasaṃ …",
  "an8.8:14.5": "uppannaṃ sakkāraṃ …",
  "an8.8:14.6": "uppannaṃ asakkāraṃ …",
  "an8.8:14.7": "uppannaṃ pāpicchataṃ …",
  "an8.8:14.8": "uppannaṃ pāpamittataṃ anabhibhuyya viharato uppajjeyyuṃ āsavā vighātapariḷāhā, uppannaṃ pāpamittataṃ abhibhuyya viharato evaṃsa te āsavā vighātapariḷāhā na honti.",
  "an8.8:14.9": "Idaṃ kho, bhikkhave, bhikkhu atthavasaṃ paṭicca uppannaṃ lābhaṃ abhibhuyya abhibhuyya vihareyya;",
  "an8.8:14.10": "uppannaṃ alābhaṃ … pe …",
  "an8.8:14.11": "uppannaṃ yasaṃ …",
  "an8.8:14.12": "uppannaṃ ayasaṃ …",
  "an8.8:14.13": "uppannaṃ sakkāraṃ …",
  "an8.8:14.14": "uppannaṃ asakkāraṃ …",
  "an8.8:14.15": "uppannaṃ pāpicchataṃ …",
  "an8.8:14.16": "uppannaṃ pāpamittataṃ abhibhuyya abhibhuyya vihareyya.",
  "an8.8:15.1": "Tasmātiha, bhikkhave, evaṃ sikkhitabbaṃ:",
  "an8.8:15.2": "“uppannaṃ lābhaṃ abhibhuyya abhibhuyya viharissāma, uppannaṃ alābhaṃ … pe …",
  "an8.8:15.3": "uppannaṃ yasaṃ …",
  "an8.8:15.4": "uppannaṃ ayasaṃ …",
  "an8.8:15.5": "uppannaṃ sakkāraṃ …",
  "an8.8:15.6": "uppannaṃ asakkāraṃ …",
  "an8.8:15.7": "uppannaṃ pāpicchataṃ …",
  "an8.8:15.8": "uppannaṃ pāpamittataṃ abhibhuyya abhibhuyya viharissāmā”ti.",
  "an8.8:15.9": "Evañhi vo, bhikkhave, sikkhitabban’ti.",
  "an8.8:16.1": "Ettāvatā, bhante uttara, manussesu catasso parisā—",
  "an8.8:16.2": "bhikkhū, bhikkhuniyo, upāsakā, upāsikāyo.",
  "an8.8:16.3": "Nāyaṃ dhammapariyāyo kismiñci <span class=\\\"var\\\" title=\\\"patiṭṭhito (bj, s1-3, pts1)\\\" id=\\\"note23\\\">upaṭṭhito</span>.",
  "an8.8:16.4": "Uggaṇhatu, bhante, āyasmā uttaro imaṃ dhammapariyāyaṃ.",
  "an8.8:16.5": "Pariyāpuṇātu, bhante, āyasmā uttaro imaṃ dhammapariyāyaṃ.",
  "an8.8:16.6": "Dhāretu, bhante, āyasmā uttaro imaṃ dhammapariyāyaṃ.",
  "an8.8:16.7": "Atthasaṃhito ayaṃ, bhante, dhammapariyāyo <span class=\\\"var\\\" title=\\\"ādibrahmacariyiko (pts1, mr)\\\" id=\\\"note24\\\">ādibrahmacariyako”ti</span>.",
  "an8.8:17.1": "Aṭṭhamaṃ."
}