{
  "_markup_path": "markup/an/an08/an8.055.html",
  "_alt_strings": [
    "en/sujato/an/an08/an8.055.json"
  ],
  "an8.55:1.1": "Aṅguttara Nikāya 8",
  "an8.55:2.1": "6. Gotamīvagga",
  "an8.55:3.1": "55. Ujjayasutta",
  "an8.55:4.1": "Atha kho ujjayo brāhmaṇo yena bhagavā tenupasaṅkami;",
  "an8.55:4.2": "upasaṅkamitvā bhagavatā saddhiṃ sammodi.",
  "an8.55:4.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an8.55:4.4": "Ekamantaṃ nisinno kho ujjayo brāhmaṇo bhagavantaṃ etadavoca:",
  "an8.55:4.5": "“mayaṃ, bho gotama, pavāsaṃ gantukāmā.",
  "an8.55:4.6": "Tesaṃ no bhavaṃ gotamo amhākaṃ tathā dhammaṃ desetu—",
  "an8.55:4.7": "ye amhākaṃ assu dhammā diṭṭhadhammahitāya, diṭṭhadhammasukhāya, samparāyahitāya, samparāyasukhāyā”ti.",
  "an8.55:5.1": "“Cattārome, brāhmaṇa, dhammā kulaputtassa diṭṭhadhammahitāya saṃvattanti, diṭṭhadhammasukhāya.",
  "an8.55:5.2": "Katame cattāro?",
  "an8.55:5.3": "Uṭṭhānasampadā, ārakkhasampadā, kalyāṇamittatā, samajīvitā.",
  "an8.55:6.1": "Katamā ca, brāhmaṇa, uṭṭhānasampadā?",
  "an8.55:6.2": "Idha, brāhmaṇa, kulaputto yena kammaṭṭhānena jīvikaṃ kappeti—",
  "an8.55:6.3": "yadi kasiyā, yadi vaṇijjāya, yadi gorakkhena, yadi issattena, yadi rājaporisena, yadi sippaññatarena—",
  "an8.55:6.4": "tattha dakkho hoti analaso, tatrupāyāya vīmaṃsāya samannāgato, alaṃ kātuṃ alaṃ saṃvidhātuṃ.",
  "an8.55:6.5": "Ayaṃ vuccati, brāhmaṇa, uṭṭhānasampadā.",
  "an8.55:6.6": "(1: 1)",
  "an8.55:7.1": "Katamā ca, brāhmaṇa, ārakkhasampadā?",
  "an8.55:7.2": "Idha, brāhmaṇa, kulaputtassa bhogā honti uṭṭhānavīriyādhigatā, bāhābalaparicitā, sedāvakkhittā, dhammikā dhammaladdhā.",
  "an8.55:7.3": "Te ārakkhena guttiyā sampādeti:",
  "an8.55:7.4": "‘kinti me ime bhoge neva rājāno hareyyuṃ, na corā hareyyuṃ, na aggi ḍaheyya, na udakaṃ vaheyya, na appiyā dāyādā hareyyun’ti.",
  "an8.55:7.5": "Ayaṃ vuccati, brāhmaṇa, ārakkhasampadā.",
  "an8.55:7.6": "(2: 2)",
  "an8.55:8.1": "Katamā ca, brāhmaṇa, kalyāṇamittatā?",
  "an8.55:8.2": "Idha, brāhmaṇa, kulaputto yasmiṃ gāme vā nigame vā paṭivasati tatra ye te honti—",
  "an8.55:8.3": "gahapatī vā gahapatiputtā vā daharā vā vuddhasīlino, vuddhā vā vuddhasīlino, saddhāsampannā, sīlasampannā, cāgasampannā, paññāsampannā—",
  "an8.55:8.4": "tehi saddhiṃ santiṭṭhati sallapati sākacchaṃ samāpajjati;",
  "an8.55:8.5": "yathārūpānaṃ saddhāsampannānaṃ saddhāsampadaṃ anusikkhati, yathārūpānaṃ sīlasampannānaṃ sīlasampadaṃ anusikkhati, yathārūpānaṃ cāgasampannānaṃ cāgasampadaṃ anusikkhati, yathārūpānaṃ paññāsampannānaṃ paññāsampadaṃ anusikkhati.",
  "an8.55:8.6": "Ayaṃ vuccati, brāhmaṇa, kalyāṇamittatā.",
  "an8.55:8.7": "(3: 3)",
  "an8.55:9.1": "Katamā ca, brāhmaṇa, samajīvitā?",
  "an8.55:9.2": "Idha, brāhmaṇa, kulaputto āyañca bhogānaṃ viditvā vayañca bhogānaṃ viditvā samaṃ jīvikaṃ kappeti nāccogāḷhaṃ nātihīnaṃ:",
  "an8.55:9.3": "‘evaṃ me āyo vayaṃ pariyādāya ṭhassati, na ca me vayo āyaṃ pariyādāya ṭhassatī’ti.",
  "an8.55:9.4": "Seyyathāpi, brāhmaṇa, tulādhāro vā tulādhārantevāsī vā tulaṃ paggahetvā jānāti:",
  "an8.55:9.5": "‘ettakena vā onataṃ, ettakena vā unnatan’ti;",
  "an8.55:9.6": "evamevaṃ kho, brāhmaṇa, kulaputto āyañca bhogānaṃ viditvā vayañca bhogānaṃ viditvā samaṃ jīvikaṃ kappeti nāccogāḷhaṃ nātihīnaṃ:",
  "an8.55:9.7": "‘evaṃ me āyo vayaṃ pariyādāya ṭhassati, na ca me vayo āyaṃ pariyādāya ṭhassatī’ti.",
  "an8.55:9.8": "Sacāyaṃ, brāhmaṇa, kulaputto appāyo samāno uḷāraṃ jīvikaṃ kappeti, tassa bhavanti vattāro:",
  "an8.55:9.9": "‘udumbarakhādīvāyaṃ kulaputto bhoge khādatī’ti.",
  "an8.55:9.10": "Sace panāyaṃ, brāhmaṇa, kulaputto mahāyo samāno kasiraṃ jīvikaṃ kappeti, tassa bhavanti vattāro:",
  "an8.55:9.11": "‘ajeṭṭhamaraṇaṃvāyaṃ kulaputto marissatī’ti.",
  "an8.55:9.12": "Yato ca khoyaṃ, brāhmaṇa, kulaputto āyañca bhogānaṃ viditvā vayañca bhogānaṃ viditvā samaṃ jīvikaṃ kappeti nāccogāḷhaṃ nātihīnaṃ:",
  "an8.55:9.13": "‘evaṃ me āyo vayaṃ pariyādāya ṭhassati, na ca me vayo āyaṃ pariyādāya ṭhassatī’ti, ayaṃ vuccati, brāhmaṇa, samajīvitā.",
  "an8.55:10.1": "Evaṃ samuppannānaṃ, brāhmaṇa, bhogānaṃ cattāri apāyamukhāni honti—",
  "an8.55:10.2": "itthidhutto, surādhutto, akkhadhutto, pāpamitto pāpasahāyo pāpasampavaṅko.",
  "an8.55:10.3": "Seyyathāpi, brāhmaṇa, mahato taḷākassa cattāri ceva āyamukhāni, cattāri ca apāyamukhāni.",
  "an8.55:10.4": "Tassa puriso yāni ceva āyamukhāni tāni pidaheyya, yāni ca apāyamukhāni tāni vivareyya;",
  "an8.55:10.5": "devo ca na sammā dhāraṃ anuppaveccheyya.",
  "an8.55:10.6": "Evañhi tassa, brāhmaṇa, mahato taḷākassa parihāniyeva pāṭikaṅkhā, no vuddhi;",
  "an8.55:10.7": "evamevaṃ kho, brāhmaṇa, evaṃ samuppannānaṃ bhogānaṃ cattāri apāyamukhāni honti—",
  "an8.55:10.8": "itthidhutto, surādhutto, akkhadhutto, pāpamitto pāpasahāyo pāpasampavaṅko.",
  "an8.55:11.1": "Evaṃ samuppannānaṃ, brāhmaṇa, bhogānaṃ cattāri āyamukhāni honti—",
  "an8.55:11.2": "na itthidhutto, na surādhutto, na akkhadhutto, kalyāṇamitto kalyāṇasahāyo kalyāṇasampavaṅko.",
  "an8.55:11.3": "Seyyathāpi, brāhmaṇa, mahato taḷākassa cattāri ceva āyamukhāni cattāri ca apāyamukhāni.",
  "an8.55:11.4": "Tassa puriso yāni ceva āyamukhāni tāni vivareyya, yāni ca apāyamukhāni tāni pidaheyya;",
  "an8.55:11.5": "devo ca sammā dhāraṃ anuppaveccheyya.",
  "an8.55:11.6": "Evañhi tassa, brāhmaṇa, mahato taḷākassa vuddhiyeva pāṭikaṅkhā, no parihāni;",
  "an8.55:11.7": "evamevaṃ kho, brāhmaṇa, evaṃ samuppannānaṃ bhogānaṃ cattāri āyamukhāni honti—",
  "an8.55:11.8": "na itthidhutto … pe …",
  "an8.55:11.9": "kalyāṇasampavaṅko.",
  "an8.55:11.10": "(4: 4)",
  "an8.55:12.1": "Ime kho, brāhmaṇa, cattāro dhammā kulaputtassa diṭṭhadhammahitāya saṃvattanti diṭṭhadhammasukhāya.",
  "an8.55:13.1": "Cattārome, brāhmaṇa, kulaputtassa dhammā samparāyahitāya saṃvattanti samparāyasukhāya.",
  "an8.55:13.2": "Katame cattāro?",
  "an8.55:13.3": "Saddhāsampadā, sīlasampadā, cāgasampadā, paññāsampadā.",
  "an8.55:13.4": "Katamā ca, brāhmaṇa, saddhāsampadā?",
  "an8.55:13.5": "Idha, brāhmaṇa, kulaputto saddho hoti, saddahati tathāgatassa bodhiṃ:",
  "an8.55:13.6": "‘itipi so bhagavā … pe …",
  "an8.55:13.7": "satthā devamanussānaṃ buddho bhagavā’ti.",
  "an8.55:13.8": "Ayaṃ vuccati, brāhmaṇa, saddhāsampadā.",
  "an8.55:13.9": "(1: 5)",
  "an8.55:14.1": "Katamā ca, brāhmaṇa, sīlasampadā?",
  "an8.55:14.2": "Idha, brāhmaṇa, kulaputto pāṇātipātā paṭivirato hoti … pe …",
  "an8.55:14.3": "surāmerayamajjapamādaṭṭhānā paṭivirato hoti.",
  "an8.55:14.4": "Ayaṃ vuccati, brāhmaṇa, sīlasampadā.",
  "an8.55:14.5": "(2: 6)",
  "an8.55:15.1": "Katamā ca, brāhmaṇa, cāgasampadā?",
  "an8.55:15.2": "Idha, brāhmaṇa, kulaputto vigatamalamaccherena cetasā agāraṃ ajjhāvasati muttacāgo payatapāṇi vosaggarato yācayogo dānasaṃvibhāgarato.",
  "an8.55:15.3": "Ayaṃ vuccati, brāhmaṇa, cāgasampadā.",
  "an8.55:15.4": "(3: 7)",
  "an8.55:16.1": "Katamā ca, brāhmaṇa, paññāsampadā?",
  "an8.55:16.2": "Idha, brāhmaṇa, kulaputto paññavā hoti … pe …",
  "an8.55:16.3": "sammā dukkhakkhayagāminiyā.",
  "an8.55:16.4": "Ayaṃ vuccati, brāhmaṇa, paññāsampadā.",
  "an8.55:16.5": "(4: 8)",
  "an8.55:17.1": "“Ime kho, brāhmaṇa, cattāro dhammā kulaputtassa samparāyahitāya saṃvattanti samparāyasukhāyāti.",
  "an8.55:18.1": "Uṭṭhātā kammadheyyesu,",
  "an8.55:18.2": "appamatto vidhānavā;",
  "an8.55:18.3": "Samaṃ kappeti jīvikaṃ,",
  "an8.55:18.4": "sambhataṃ anurakkhati.",
  "an8.55:19.1": "Saddho sīlena sampanno,",
  "an8.55:19.2": "vadaññū vītamaccharo;",
  "an8.55:19.3": "Niccaṃ maggaṃ visodheti,",
  "an8.55:19.4": "sotthānaṃ samparāyikaṃ.",
  "an8.55:20.1": "Iccete aṭṭha dhammā ca,",
  "an8.55:20.2": "saddhassa gharamesino;",
  "an8.55:20.3": "Akkhātā saccanāmena,",
  "an8.55:20.4": "ubhayattha sukhāvahā.",
  "an8.55:21.1": "Diṭṭhadhammahitatthāya,",
  "an8.55:21.2": "samparāyasukhāya ca;",
  "an8.55:21.3": "Evametaṃ gahaṭṭhānaṃ,",
  "an8.55:21.4": "cāgo puññaṃ pavaḍḍhatī”ti.",
  "an8.55:22.1": "Pañcamaṃ."
}