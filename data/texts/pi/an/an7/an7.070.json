{
  "_markup_path": "markup/an/an07/an7.070.html",
  "_alt_strings": [
    "en/sujato/an/an07/an7.070.json"
  ],
  "an7.70:1.1": "Aṅguttara Nikāya 7",
  "an7.70:2.1": "7. Mahāvagga",
  "an7.70:3.1": "<span class=\\\"var\\\" title=\\\"sakkāragarukārasuttaṃ (bj)\\\" id=\\\"note206\\\">70. Sakkaccasutta</span>",
  "an7.70:4.1": "Atha kho āyasmato sāriputtassa rahogatassa paṭisallīnassa evaṃ cetaso parivitakko udapādi:",
  "an7.70:4.2": "“kiṃ nu kho, bhikkhu, sakkatvā garuṃ katvā upanissāya viharanto akusalaṃ pajaheyya, kusalaṃ bhāveyyā”ti?",
  "an7.70:4.3": "Atha kho āyasmato sāriputtassa etadahosi:",
  "an7.70:4.4": "“satthāraṃ kho, bhikkhu, sakkatvā garuṃ katvā upanissāya viharanto akusalaṃ pajaheyya, kusalaṃ bhāveyya.",
  "an7.70:4.5": "Dhammaṃ kho, bhikkhu … pe …",
  "an7.70:4.6": "saṃghaṃ kho, bhikkhu … pe …",
  "an7.70:4.7": "sikkhaṃ kho, bhikkhu … pe …",
  "an7.70:4.8": "samādhiṃ kho, bhikkhu … pe …",
  "an7.70:4.9": "appamādaṃ kho, bhikkhu … pe …",
  "an7.70:4.10": "paṭisanthāraṃ kho, bhikkhu sakkatvā garuṃ katvā upanissāya viharanto akusalaṃ pajaheyya, kusalaṃ bhāveyyā”ti.",
  "an7.70:5.1": "Atha kho āyasmato sāriputtassa etadahosi:",
  "an7.70:5.2": "“ime kho me dhammā parisuddhā pariyodātā, yannūnāhaṃ ime dhamme <span class=\\\"var\\\" title=\\\"gahetvā (mr)\\\" id=\\\"note207\\\">gantvā</span> bhagavato āroceyyaṃ.",
  "an7.70:5.3": "Evaṃ me ime dhammā parisuddhā ceva bhavissanti parisuddhasaṅkhātatarā ca.",
  "an7.70:5.4": "Seyyathāpi nāma puriso suvaṇṇanikkhaṃ adhigaccheyya parisuddhaṃ pariyodātaṃ.",
  "an7.70:5.5": "Tassa evamassa:",
  "an7.70:5.6": "‘ayaṃ kho me suvaṇṇanikkho parisuddho pariyodāto, yannūnāhaṃ imaṃ suvaṇṇanikkhaṃ <span class=\\\"var\\\" title=\\\"gahetvā (mr)\\\" id=\\\"note208\\\">gantvā</span> kammārānaṃ dasseyyaṃ.",
  "an7.70:5.7": "Evaṃ me ayaṃ suvaṇṇanikkho sakammāragato parisuddho ceva bhavissati parisuddhasaṅkhātataro ca.",
  "an7.70:5.8": "<span class=\\\"var\\\" title=\\\"evamme (bj) | evameva evaṃ me (s1-3) | evaṃ me (pts1) | evamevaṃ kho me (mr)\\\" id=\\\"note209\\\">Evamevaṃ me</span> ime dhammā parisuddhā pariyodātā, yannūnāhaṃ ime dhamme <span class=\\\"var\\\" title=\\\"gahetvā (mr)\\\" id=\\\"note210\\\">gantvā</span> bhagavato āroceyyaṃ.",
  "an7.70:5.9": "Evaṃ me ime dhammā parisuddhā ceva bhavissanti parisuddhasaṅkhātatarā cā’”ti.",
  "an7.70:6.1": "Atha kho āyasmā sāriputto sāyanhasamayaṃ paṭisallānā vuṭṭhito yena bhagavā tenupasaṅkami;",
  "an7.70:6.2": "upasaṅkamitvā bhagavantaṃ abhivādetvā ekamantaṃ nisīdi.",
  "an7.70:6.3": "Ekamantaṃ nisinno kho āyasmā sāriputto bhagavantaṃ etadavoca:",
  "an7.70:7.1": "“Idha mayhaṃ, bhante, rahogatassa paṭisallīnassa evaṃ cetaso parivitakko udapādi:",
  "an7.70:7.2": "‘kiṃ nu kho bhikkhu sakkatvā garuṃ katvā upanissāya viharanto akusalaṃ pajaheyya, kusalaṃ bhāveyyā’ti?",
  "an7.70:7.3": "Atha kho tassa mayhaṃ, bhante, etadahosi:",
  "an7.70:7.4": "‘satthāraṃ kho bhikkhu sakkatvā garuṃ katvā upanissāya viharanto akusalaṃ pajaheyya, kusalaṃ bhāveyya.",
  "an7.70:7.5": "Dhammaṃ kho bhikkhu … pe …",
  "an7.70:7.6": "paṭisanthāraṃ kho bhikkhu sakkatvā … pe …",
  "an7.70:7.7": "kusalaṃ bhāveyyā’ti.",
  "an7.70:7.8": "Atha kho tassa mayhaṃ, bhante, etadahosi:",
  "an7.70:7.9": "‘ime kho me dhammā parisuddhā pariyodātā, yannūnāhaṃ ime dhamme gantvā bhagavato āroceyyaṃ.",
  "an7.70:7.10": "Evaṃ me ime dhammā parisuddhā ceva bhavissanti parisuddhasaṅkhātatarā ca.",
  "an7.70:7.11": "Seyyathāpi nāma puriso suvaṇṇanikkhaṃ adhigaccheyya parisuddhaṃ pariyodātaṃ.",
  "an7.70:7.12": "Tassa evamassa—",
  "an7.70:7.13": "ayaṃ kho me suvaṇṇanikkho parisuddho pariyodāto, yannūnāhaṃ imaṃ suvaṇṇanikkhaṃ gantvā kammārānaṃ dasseyyaṃ.",
  "an7.70:7.14": "Evaṃ me ayaṃ suvaṇṇanikkho sakammāragato parisuddho ceva bhavissati parisuddhasaṅkhātataro ca.",
  "an7.70:7.15": "Evamevaṃ me ime dhammā parisuddhā pariyodātā, yannūnāhaṃ ime dhamme gantvā bhagavato āroceyyaṃ.",
  "an7.70:7.16": "Evaṃ me ime dhammā parisuddhā ceva bhavissanti parisuddhasaṅkhātatarā cā’”ti.",
  "an7.70:8.1": "“Sādhu sādhu, sāriputta.",
  "an7.70:8.2": "Satthāraṃ kho, sāriputta, bhikkhu sakkatvā garuṃ katvā upanissāya viharanto akusalaṃ pajaheyya, kusalaṃ bhāveyya.",
  "an7.70:8.3": "Dhammaṃ kho, sāriputta, bhikkhu sakkatvā garuṃ katvā upanissāya viharanto akusalaṃ pajaheyya, kusalaṃ bhāveyya.",
  "an7.70:8.4": "Saṅghaṃ kho … pe …",
  "an7.70:8.5": "sikkhaṃ kho …",
  "an7.70:8.6": "samādhiṃ kho …",
  "an7.70:8.7": "appamādaṃ kho …",
  "an7.70:8.8": "paṭisanthāraṃ kho, sāriputta, bhikkhu sakkatvā garuṃ katvā upanissāya viharanto akusalaṃ pajaheyya, kusalaṃ bhāveyyā”ti.",
  "an7.70:9.1": "Evaṃ vutte, āyasmā sāriputto bhagavantaṃ etadavoca:",
  "an7.70:9.2": "“imassa kho ahaṃ, bhante, bhagavatā saṅkhittena bhāsitassa evaṃ vitthārena atthaṃ ājānāmi.",
  "an7.70:9.3": "So vata, bhante, bhikkhu satthari agāravo dhamme sagāravo bhavissatīti netaṃ ṭhānaṃ vijjati.",
  "an7.70:9.4": "Yo so, bhante, bhikkhu satthari agāravo dhammepi so agāravo.",
  "an7.70:9.5": "(1–2.)",
  "an7.70:10.1": "So vata, bhante, bhikkhu satthari agāravo dhamme agāravo saṅghe sagāravo bhavissatīti netaṃ ṭhānaṃ vijjati.",
  "an7.70:10.2": "Yo so, bhante, bhikkhu satthari agāravo dhamme agāravo saṅghepi so agāravo. <span class=\\\"brnum\\\">(3)</span>",
  "an7.70:11.1": "So vata, bhante, bhikkhu satthari agāravo dhamme agāravo saṅghe agāravo sikkhāya sagāravo bhavissatīti netaṃ ṭhānaṃ vijjati.",
  "an7.70:11.2": "Yo so, bhante, bhikkhu satthari agāravo dhamme agāravo saṅghe agāravo sikkhāyapi so agāravo. <span class=\\\"brnum\\\">(4)</span>",
  "an7.70:12.1": "So vata, bhante, bhikkhu satthari agāravo dhamme agāravo saṅghe agāravo sikkhāya agāravo samādhismiṃ sagāravo bhavissatīti netaṃ ṭhānaṃ vijjati.",
  "an7.70:12.2": "Yo so, bhante, bhikkhu satthari agāravo dhamme agāravo saṅghe agāravo sikkhāya agāravo samādhismimpi so agāravo. <span class=\\\"brnum\\\">(5)</span>",
  "an7.70:13.1": "So vata, bhante, bhikkhu satthari agāravo dhamme agāravo saṅghe agāravo sikkhāya agāravo samādhismiṃ agāravo appamāde sagāravo bhavissatīti netaṃ ṭhānaṃ vijjati.",
  "an7.70:13.2": "Yo so, bhante, bhikkhu satthari agāravo dhamme agāravo saṅghe agāravo sikkhāya agāravo samādhismiṃ agāravo appamādepi so agāravo. <span class=\\\"brnum\\\">(6)</span>",
  "an7.70:14.1": "So vata, bhante, bhikkhu satthari agāravo dhamme agāravo saṅghe agāravo sikkhāya agāravo samādhismiṃ agāravo appamāde agāravo paṭisanthāre sagāravo bhavissatīti netaṃ ṭhānaṃ vijjati.",
  "an7.70:14.2": "Yo so, bhante, bhikkhu satthari agāravo … pe …",
  "an7.70:14.3": "appamāde agāravo paṭisanthārepi so agāravo. <span class=\\\"brnum\\\">(7)</span>",
  "an7.70:15.1": "So vata, bhante, bhikkhu satthari sagāravo dhamme agāravo bhavissatīti netaṃ ṭhānaṃ vijjati.",
  "an7.70:15.2": "Yo so, bhante, bhikkhu satthari sagāravo dhammepi so sagāravo … pe ….",
  "an7.70:15.3": "(1–6.)",
  "an7.70:16.1": "So vata, bhante, bhikkhu satthari sagāravo … pe …",
  "an7.70:16.2": "appamāde sagāravo paṭisanthāre agāravo bhavissatīti netaṃ ṭhānaṃ vijjati.",
  "an7.70:16.3": "Yo so, bhante, bhikkhu satthari sagāravo … pe …",
  "an7.70:16.4": "appamāde sagāravo paṭisanthārepi so sagāravo. <span class=\\\"brnum\\\">(7)</span>",
  "an7.70:17.1": "So vata, bhante, bhikkhu satthari sagāravo dhammepi sagāravo bhavissatīti ṭhānametaṃ vijjati.",
  "an7.70:17.2": "Yo so, bhante, bhikkhu satthari sagāravo dhammepi so sagāravo … pe ….",
  "an7.70:17.3": "(1–6.)",
  "an7.70:18.1": "So vata, bhante, bhikkhu satthari sagāravo … pe …",
  "an7.70:18.2": "appamāde sagāravo paṭisanthārepi sagāravo bhavissatīti ṭhānametaṃ vijjati.",
  "an7.70:18.3": "Yo so, bhante, bhikkhu satthari sagāravo dhamme sagāravo saṅghe sagāravo sikkhāya sagāravo samādhismiṃ sagāravo appamāde sagāravo paṭisanthārepi so sagāravoti. <span class=\\\"brnum\\\">(7)</span>",
  "an7.70:19.1": "Imassa kho ahaṃ, bhante, bhagavatā saṅkhittena bhāsitassa evaṃ vitthārena atthaṃ ājānāmī”ti.",
  "an7.70:20.1": "“Sādhu sādhu, sāriputta.",
  "an7.70:20.2": "Sādhu kho tvaṃ, sāriputta, imassa mayā saṅkhittena bhāsitassa evaṃ vitthārena atthaṃ ājānāsi.",
  "an7.70:20.3": "So vata, sāriputta, bhikkhu satthari agāravo dhamme sagāravo bhavissatīti netaṃ ṭhānaṃ vijjati … pe …",
  "an7.70:20.4": "yo so, sāriputta, bhikkhu satthari agāravo dhamme agāravo saṅghe agāravo sikkhāya agāravo samādhismiṃ agāravo appamādepi so agāravo.",
  "an7.70:20.5": "(1–6.)",
  "an7.70:21.1": "So vata, sāriputta, bhikkhu satthari agāravo dhamme agāravo saṅghe agāravo sikkhāya agāravo samādhismiṃ agāravo appamāde agāravo paṭisanthāre sagāravo bhavissatīti netaṃ ṭhānaṃ vijjati.",
  "an7.70:21.2": "Yo so, sāriputta, bhikkhu satthari agāravo dhamme agāravo saṅghe agāravo sikkhāya agāravo samādhismiṃ agāravo appamāde agāravo paṭisanthārepi so agāravo. <span class=\\\"brnum\\\">(7)</span>",
  "an7.70:22.1": "So vata, sāriputta, bhikkhu satthari sagāravo dhamme agāravo bhavissatīti netaṃ ṭhānaṃ vijjati … pe …",
  "an7.70:22.2": "yo so, sāriputta, bhikkhu satthari sagāravo dhammepi so sagāravo … pe ….",
  "an7.70:22.3": "(1–6.)",
  "an7.70:23.1": "So vata, sāriputta, bhikkhu satthari sagāravo dhamme sagāravo … pe …",
  "an7.70:23.2": "appamāde sagāravo paṭisanthāre agāravo bhavissatīti netaṃ ṭhānaṃ vijjati.",
  "an7.70:23.3": "Yo so, sāriputta, bhikkhu satthari sagāravo … pe …",
  "an7.70:23.4": "appamāde sagāravo paṭisanthārepi so sagāravo. <span class=\\\"brnum\\\">(7)</span>",
  "an7.70:24.1": "So vata, sāriputta, bhikkhu satthari sagāravo dhammepi sagāravo bhavissatīti ṭhānametaṃ vijjati.",
  "an7.70:24.2": "Yo so, sāriputta, bhikkhu satthari sagāravo dhammepi so sagāravo … pe ….",
  "an7.70:24.3": "(1–6.)",
  "an7.70:25.1": "So vata, sāriputta, bhikkhu satthari sagāravo … pe …",
  "an7.70:25.2": "appamāde sagāravo paṭisanthārepi so sagāravo bhavissatīti ṭhānametaṃ vijjati.",
  "an7.70:25.3": "Yo so, sāriputta, bhikkhu satthari sagāravo … pe …",
  "an7.70:25.4": "appamāde sagāravo paṭisanthārepi so sagāravoti. <span class=\\\"brnum\\\">(7)</span>",
  "an7.70:26.1": "Imassa kho, sāriputta, mayā saṅkhittena bhāsitassa evaṃ vitthārena attho daṭṭhabbo”ti.",
  "an7.70:27.1": "Chaṭṭhaṃ."
}