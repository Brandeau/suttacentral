{
  "_markup_path": "markup/an/an07/an7.022.html",
  "_alt_strings": [
    "en/sujato/an/an07/an7.022.json"
  ],
  "an7.22:1.1": "Aṅguttara Nikāya 7",
  "an7.22:2.1": "3. Vajjisattakavagga",
  "an7.22:3.1": "22. Vassakārasutta",
  "an7.22:4.1": "<span class=\\\"evam\\\">Evaṃ me sutaṃ—​</span>",
  "an7.22:4.2": "ekaṃ samayaṃ bhagavā rājagahe viharati gijjhakūṭe pabbate.",
  "an7.22:4.3": "Tena kho pana samayena rājā māgadho ajātasattu vedehiputto vajjī abhiyātukāmo hoti.",
  "an7.22:4.4": "So evamāha:",
  "an7.22:4.5": "“ahaṃ hime vajjī evaṃmahiddhike evaṃmahānubhāve <span class=\\\"var\\\" title=\\\"ucchejjissāmi (s1-3, pts1) | ucchijjissāmi (mr)\\\" id=\\\"note27\\\">ucchecchāmi</span>, vajjī vināsessāmi, vajjī <span class=\\\"var\\\" title=\\\"āpādessāmi vajjīti (mr)\\\" id=\\\"note28\\\">anayabyasanaṃ āpādessāmī”ti</span>.",
  "an7.22:5.1": "Atha kho rājā māgadho ajātasattu vedehiputto vassakāraṃ brāhmaṇaṃ māgadhamahāmattaṃ āmantesi:",
  "an7.22:5.2": "“ehi tvaṃ, brāhmaṇa, yena bhagavā tenupasaṅkama;",
  "an7.22:5.3": "upasaṅkamitvā mama vacanena bhagavato pāde sirasā vandāhi, appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha:",
  "an7.22:5.4": "‘rājā, bhante, māgadho ajātasattu vedehiputto bhagavato pāde sirasā vandati, appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ti.",
  "an7.22:5.5": "Evañca vadehi:",
  "an7.22:5.6": "‘rājā, bhante, māgadho ajātasattu vedehiputto vajjī abhiyātukāmo.",
  "an7.22:5.7": "So evamāha—",
  "an7.22:5.8": "ahaṃ hime vajjī evaṃmahiddhike evaṃmahānubhāve ucchecchāmi, vajjī vināsessāmi, vajjī anayabyasanaṃ āpādessāmī’ti.",
  "an7.22:5.9": "Yathā te bhagavā byākaroti, taṃ sādhukaṃ uggahetvā mama āroceyyāsi.",
  "an7.22:5.10": "Na hi tathāgatā vitathaṃ bhaṇantī”ti.",
  "an7.22:6.1": "“Evaṃ, bho”ti kho vassakāro brāhmaṇo māgadhamahāmatto rañño māgadhassa ajātasattussa vedehiputtassa paṭissutvā yena bhagavā tenupasaṅkami;",
  "an7.22:6.2": "upasaṅkamitvā bhagavatā saddhiṃ sammodi.",
  "an7.22:6.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an7.22:6.4": "Ekamantaṃ nisinno kho vassakāro brāhmaṇo māgadhamahāmatto bhagavantaṃ etadavoca:",
  "an7.22:6.5": "“rājā, bho gotama, māgadho ajātasattu vedehiputto bhoto gotamassa pāde sirasā vandati, appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchati.",
  "an7.22:6.6": "<span class=\\\"var\\\" title=\\\"evañca vadeti rājā (bj, mr)\\\" id=\\\"note29\\\">Rājā</span>, bho gotama, māgadho ajātasattu vedehiputto vajjī abhiyātukāmo.",
  "an7.22:6.7": "So evamāha:",
  "an7.22:6.8": "‘ahaṃ hime vajjī evaṃmahiddhike evaṃmahānubhāve ucchecchāmi, vajjī vināsessāmi, vajjī anayabyasanaṃ āpādessāmī’”ti.",
  "an7.22:7.1": "Tena kho pana samayena āyasmā ānando bhagavato piṭṭhito ṭhito hoti bhagavantaṃ <span class=\\\"var\\\" title=\\\"vījayamāno (bj) | vijamāno (s1, s2) | vījamāno (s3, pts1)\\\" id=\\\"note30\\\">bījayamāno</span>.",
  "an7.22:7.2": "Atha kho bhagavā āyasmantaṃ ānandaṃ āmantesi:",
  "an7.22:7.3": "“kinti te, ānanda, sutaṃ:",
  "an7.22:7.4": "‘vajjī abhiṇhaṃ sannipātā sannipātabahulā’”ti?",
  "an7.22:7.5": "“Sutaṃ metaṃ, bhante:",
  "an7.22:7.6": "‘vajjī abhiṇhaṃ sannipātā sannipātabahulā’”ti.",
  "an7.22:7.7": "“Yāvakīvañca, ānanda, vajjī abhiṇhaṃ sannipātā bhavissanti sannipātabahulā;",
  "an7.22:7.8": "vuddhiyeva, ānanda, vajjīnaṃ pāṭikaṅkhā, no parihāni. <span class=\\\"brnum\\\">(1)</span>",
  "an7.22:8.1": "Kinti te, ānanda, sutaṃ:",
  "an7.22:8.2": "‘vajjī samaggā sannipatanti, samaggā vuṭṭhahanti, samaggā vajjikaraṇīyāni karontī’”ti?",
  "an7.22:8.3": "“Sutaṃ metaṃ, bhante:",
  "an7.22:8.4": "‘vajjī samaggā sannipatanti, samaggā vuṭṭhahanti, samaggā vajjikaraṇīyāni karontī’”ti.",
  "an7.22:8.5": "“Yāvakīvañca, ānanda, vajjī samaggā sannipatissanti, samaggā vuṭṭhahissanti, samaggā vajjikaraṇīyāni karissanti;",
  "an7.22:8.6": "vuddhiyeva, ānanda, vajjīnaṃ pāṭikaṅkhā, no parihāni. <span class=\\\"brnum\\\">(2)</span>",
  "an7.22:9.1": "Kinti te, ānanda, sutaṃ:",
  "an7.22:9.2": "‘vajjī apaññattaṃ na paññāpenti, paññattaṃ na samucchindanti, yathāpaññatte porāṇe vajjidhamme samādāya vattantī’”ti?",
  "an7.22:9.3": "“Sutaṃ metaṃ, bhante:",
  "an7.22:9.4": "‘vajjī apaññattaṃ na paññāpenti, paññattaṃ na samucchindanti, yathāpaññatte porāṇe vajjidhamme samādāya vattantī’”ti.",
  "an7.22:9.5": "“Yāvakīvañca, ānanda, vajjī apaññattaṃ na paññāpessanti, paññattaṃ na samucchindissanti, yathāpaññatte porāṇe vajjidhamme samādāya vattissanti;",
  "an7.22:9.6": "vuddhiyeva, ānanda, vajjīnaṃ pāṭikaṅkhā, no parihāni. <span class=\\\"brnum\\\">(3)</span>",
  "an7.22:10.1": "Kinti te, ānanda, sutaṃ:",
  "an7.22:10.2": "‘vajjī ye te vajjīnaṃ vajjimahallakā te sakkaronti garuṃ karonti mānenti pūjenti, tesañca sotabbaṃ maññantī’”ti?",
  "an7.22:10.3": "“Sutaṃ metaṃ, bhante:",
  "an7.22:10.4": "‘vajjī ye te vajjīnaṃ vajjimahallakā te sakkaronti garuṃ karonti mānenti pūjenti, tesañca sotabbaṃ maññantī’”ti.",
  "an7.22:10.5": "“Yāvakīvañca, ānanda, vajjī ye te vajjīnaṃ vajjimahallakā te sakkarissanti garuṃ karissanti mānessanti pūjessanti, tesañca sotabbaṃ maññissanti;",
  "an7.22:10.6": "vuddhiyeva, ānanda, vajjīnaṃ pāṭikaṅkhā, no parihāni. <span class=\\\"brnum\\\">(4)</span>",
  "an7.22:11.1": "Kinti te, ānanda, sutaṃ:",
  "an7.22:11.2": "‘vajjī yā tā kulitthiyo kulakumāriyo tā na okassa pasayha vāsentī’”ti?",
  "an7.22:11.3": "“Sutaṃ metaṃ, bhante:",
  "an7.22:11.4": "‘vajjī yā tā kulitthiyo kulakumāriyo tā na okassa pasayha vāsentī’”ti.",
  "an7.22:11.5": "“Yāvakīvañca, ānanda, vajjī yā tā kulitthiyo kulakumāriyo tā na okassa pasayha vāsessanti;",
  "an7.22:11.6": "vuddhiyeva, ānanda, vajjīnaṃ pāṭikaṅkhā, no parihāni. <span class=\\\"brnum\\\">(5)</span>",
  "an7.22:12.1": "Kinti te, ānanda, sutaṃ:",
  "an7.22:12.2": "‘vajjī yāni tāni vajjīnaṃ vajjicetiyāni abbhantarāni ceva bāhirāni ca tāni sakkaronti garuṃ karonti mānenti pūjenti, tesañca dinnapubbaṃ katapubbaṃ dhammikaṃ baliṃ no parihāpentī’”ti?",
  "an7.22:12.3": "“Sutaṃ metaṃ, bhante:",
  "an7.22:12.4": "‘vajjī yāni tāni vajjīnaṃ vajjicetiyāni abbhantarāni ceva bāhirāni ca tāni sakkaronti garuṃ karonti mānenti pūjenti, tesañca dinnapubbaṃ katapubbaṃ dhammikaṃ baliṃ no parihāpentī’”ti.",
  "an7.22:12.5": "“Yāvakīvañca, ānanda, vajjī yāni tāni vajjīnaṃ vajjicetiyāni abbhantarāni ceva bāhirāni ca tāni sakkarissanti garuṃ karissanti mānessanti pūjessanti, tesañca dinnapubbaṃ katapubbaṃ dhammikaṃ baliṃ no parihāpessanti;",
  "an7.22:12.6": "vuddhiyeva, ānanda, vajjīnaṃ pāṭikaṅkhā, no parihāni. <span class=\\\"brnum\\\">(6)</span>",
  "an7.22:13.1": "Kinti te, ānanda, sutaṃ:",
  "an7.22:13.2": "‘vajjīnaṃ arahantesu dhammikā rakkhāvaraṇagutti susaṃvihitā—",
  "an7.22:13.3": "kinti anāgatā ca arahanto vijitaṃ āgaccheyyuṃ, āgatā ca arahanto vijite phāsuṃ vihareyyun’”ti?",
  "an7.22:13.4": "“Sutaṃ metaṃ, bhante:",
  "an7.22:13.5": "‘vajjīnaṃ arahantesu dhammikā rakkhāvaraṇagutti susaṃvihitā bhavissati—",
  "an7.22:13.6": "kinti anāgatā ca arahanto vijitaṃ āgaccheyyuṃ, āgatā ca arahanto vijite phāsuṃ vihareyyun’”ti.",
  "an7.22:13.7": "“Yāvakīvañca, ānanda, vajjīnaṃ arahantesu dhammikā rakkhāvaraṇagutti susaṃvihitā bhavissati:",
  "an7.22:13.8": "‘kinti anāgatā ca arahanto vijitaṃ āgaccheyyuṃ, āgatā ca arahanto vijite phāsuṃ vihareyyun’ti;",
  "an7.22:13.9": "vuddhiyeva, ānanda, vajjīnaṃ pāṭikaṅkhā, no parihānī”ti. <span class=\\\"brnum\\\">(7)</span>",
  "an7.22:14.1": "Atha kho bhagavā vassakāraṃ brāhmaṇaṃ māgadhamahāmattaṃ āmantesi:",
  "an7.22:14.2": "“ekamidāhaṃ, brāhmaṇa, samayaṃ vesāliyaṃ viharāmi sārandade cetiye.",
  "an7.22:14.3": "Tatrāhaṃ, brāhmaṇa, vajjīnaṃ ime satta aparihāniye dhamme desesiṃ.",
  "an7.22:14.4": "Yāvakīvañca, brāhmaṇa, ime satta aparihāniyā dhammā vajjīsu ṭhassanti, imesu ca sattasu aparihāniyesu dhammesu vajjī sandississanti;",
  "an7.22:14.5": "vuddhiyeva, brāhmaṇa, vajjīnaṃ pāṭikaṅkhā, no parihānī”ti.",
  "an7.22:15.1": "“<span class=\\\"var\\\" title=\\\"evaṃ vutte vassakāro brāhmaṇo magadhamahāmatto bhagavantaṃ etadavoca ekamekenapi (bj) | ekamekenapi tena kho (mr)\\\" id=\\\"note31\\\">Ekamekenapi</span>, bho gotama, aparihāniyena dhammena samannāgatānaṃ vajjīnaṃ vuddhiyeva pāṭikaṅkhā, no parihāni;",
  "an7.22:15.2": "ko pana vādo sattahi aparihāniyehi dhammehi.",
  "an7.22:15.3": "Akaraṇīyā ca, bho gotama, vajjī raññā māgadhena ajātasattunā vedehiputtena yadidaṃ yuddhassa, aññatra <span class=\\\"var\\\" title=\\\"upalāpanā (si, pts1, mr)\\\" id=\\\"note32\\\">upalāpanāya</span>, aññatra mithubhedā.",
  "an7.22:15.4": "Handa ca dāni mayaṃ, bho gotama, gacchāma, bahukiccā mayaṃ bahukaraṇīyā”ti.",
  "an7.22:15.5": "“Yassadāni tvaṃ, brāhmaṇa, kālaṃ maññasī”ti.",
  "an7.22:15.6": "Atha kho vassakāro brāhmaṇo māgadhamahāmatto bhagavato bhāsitaṃ abhinanditvā anumoditvā uṭṭhāyāsanā pakkāmīti.",
  "an7.22:16.1": "Dutiyaṃ."
}