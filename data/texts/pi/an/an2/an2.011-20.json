{
  "_markup_path": "markup/an/an02/an2.011-20.html",
  "_alt_strings": [
    "en/sujato/an/an02/an2.011-20.json"
  ],
  "an2.11-20:1.1": "Aṅguttara Nikāya 2",
  "an2.11-20:2.1": "2. Adhikaraṇavagga",
  "an2.11-20:3.1": "11",
  "an2.11-20:4.1": "“Dvemāni, bhikkhave, balāni.",
  "an2.11-20:4.2": "Katamāni dve?",
  "an2.11-20:4.3": "Paṭisaṅkhānabalañca bhāvanābalañca.",
  "an2.11-20:4.4": "Katamañca, bhikkhave, paṭisaṅkhānabalaṃ?",
  "an2.11-20:4.5": "Idha, bhikkhave, ekacco iti paṭisañcikkhati:",
  "an2.11-20:4.6": "‘kāyaduccaritassa kho pāpako vipāko diṭṭhe ceva dhamme abhisamparāyañca, vacīduccaritassa pāpako vipāko diṭṭhe ceva dhamme abhisamparāyañca, manoduccaritassa pāpako vipāko diṭṭhe ceva dhamme abhisamparāyañcā’ti.",
  "an2.11-20:4.7": "So iti paṭisaṅkhāya kāyaduccaritaṃ pahāya kāyasucaritaṃ bhāveti, vacīduccaritaṃ pahāya vacīsucaritaṃ bhāveti, manoduccaritaṃ pahāya manosucaritaṃ bhāveti, suddhaṃ attānaṃ pariharati.",
  "an2.11-20:4.8": "Idaṃ vuccati, bhikkhave, paṭisaṅkhānabalaṃ.",
  "an2.11-20:5.1": "Katamañca, bhikkhave, bhāvanābalaṃ.",
  "an2.11-20:5.2": "Tatra, bhikkhave, <span class=\"var\" title=\"yadidaṃ (si, s1-3)\" id=\"note16\">yamidaṃ</span> bhāvanābalaṃ <span class=\"var\" title=\"sekhametaṃ (bj, s1-3, km) | sekhānaṃ etaṃ (pts1)\" id=\"note17\">sekhānametaṃ</span> balaṃ.",
  "an2.11-20:5.3": "Sekhañhi so, bhikkhave, balaṃ āgamma rāgaṃ pajahati, dosaṃ pajahati, mohaṃ pajahati.",
  "an2.11-20:5.4": "Rāgaṃ pahāya, dosaṃ pahāya, mohaṃ pahāya yaṃ akusalaṃ na taṃ karoti, yaṃ pāpaṃ na taṃ sevati.",
  "an2.11-20:5.5": "Idaṃ vuccati, bhikkhave, bhāvanābalaṃ.",
  "an2.11-20:5.6": "Imāni kho, bhikkhave, dve balānī”ti.",
  "an2.11-20:6.1": "12",
  "an2.11-20:7.1": "“Dvemāni, bhikkhave, balāni.",
  "an2.11-20:7.2": "Katamāni dve?",
  "an2.11-20:7.3": "Paṭisaṅkhānabalañca bhāvanābalañca.",
  "an2.11-20:7.4": "Katamañca, bhikkhave, paṭisaṅkhānabalaṃ?",
  "an2.11-20:7.5": "Idha, bhikkhave, ekacco iti paṭisañcikkhati:",
  "an2.11-20:7.6": "‘kāyaduccaritassa kho pāpako vipāko diṭṭhe ceva dhamme abhisamparāyañca, vacīduccaritassa pāpako vipāko diṭṭhe ceva dhamme abhisamparāyañca, manoduccaritassa pāpako vipāko diṭṭhe ceva dhamme abhisamparāyañcā’ti.",
  "an2.11-20:7.7": "So iti paṭisaṅkhāya kāyaduccaritaṃ pahāya kāyasucaritaṃ bhāveti, vacīduccaritaṃ pahāya vacīsucaritaṃ bhāveti, manoduccaritaṃ pahāya manosucaritaṃ bhāveti, suddhaṃ attānaṃ pariharati.",
  "an2.11-20:7.8": "Idaṃ vuccati, bhikkhave, paṭisaṅkhānabalaṃ.",
  "an2.11-20:8.1": "Katamañca, bhikkhave, bhāvanābalaṃ?",
  "an2.11-20:8.2": "Idha, bhikkhave, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vosaggapariṇāmiṃ, dhammavicayasambojjhaṅgaṃ bhāveti … vīriyasambojjhaṅgaṃ bhāveti … pītisambojjhaṅgaṃ bhāveti … passaddhisambojjhaṅgaṃ bhāveti … samādhisambojjhaṅgaṃ bhāveti … upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vosaggapariṇāmiṃ.",
  "an2.11-20:8.3": "Idaṃ vuccati, bhikkhave, bhāvanābalaṃ.",
  "an2.11-20:8.4": "Imāni kho, bhikkhave, dve balānī”ti.",
  "an2.11-20:9.1": "13",
  "an2.11-20:10.1": "“Dvemāni, bhikkhave, balāni.",
  "an2.11-20:10.2": "Katamāni dve?",
  "an2.11-20:10.3": "Paṭisaṅkhānabalañca bhāvanābalañca.",
  "an2.11-20:10.4": "Katamañca, bhikkhave, paṭisaṅkhānabalaṃ?",
  "an2.11-20:10.5": "Idha, bhikkhave, ekacco iti paṭisañcikkhati:",
  "an2.11-20:10.6": "‘kāyaduccaritassa kho pāpako vipāko diṭṭhe ceva dhamme abhisamparāyañca, vacīduccaritassa kho pāpako vipāko diṭṭhe ceva dhamme abhisamparāyañca, manoduccaritassa kho pāpako vipāko diṭṭhe ceva dhamme abhisamparāyañcā’ti.",
  "an2.11-20:10.7": "So iti paṭisaṅkhāya kāyaduccaritaṃ pahāya kāyasucaritaṃ bhāveti, vacīduccaritaṃ pahāya vacīsucaritaṃ bhāveti, manoduccaritaṃ pahāya manosucaritaṃ bhāveti, suddhaṃ attānaṃ pariharati.",
  "an2.11-20:10.8": "Idaṃ vuccati, bhikkhave, paṭisaṅkhānabalaṃ.",
  "an2.11-20:11.1": "Katamañca, bhikkhave, bhāvanābalaṃ?",
  "an2.11-20:11.2": "Idha, bhikkhave, bhikkhu vivicceva kāmehi, vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.",
  "an2.11-20:11.3": "Vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati.",
  "an2.11-20:11.4": "Pītiyā ca virāgā upekkhako ca viharati sato ca sampajāno, sukhañca kāyena paṭisaṃvedeti, yaṃ taṃ ariyā ācikkhanti:",
  "an2.11-20:11.5": "‘upekkhako satimā sukhavihārī’ti tatiyaṃ jhānaṃ upasampajja viharati.",
  "an2.11-20:11.6": "Sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati.",
  "an2.11-20:11.7": "Idaṃ vuccati, bhikkhave, bhāvanābalaṃ.",
  "an2.11-20:11.8": "Imāni kho, bhikkhave, dve balānī”ti.",
  "an2.11-20:12.1": "14",
  "an2.11-20:13.1": "“Dvemā, bhikkhave, tathāgatassa dhammadesanā.",
  "an2.11-20:13.2": "Katamā dve?",
  "an2.11-20:13.3": "Saṅkhittena ca vitthārena ca.",
  "an2.11-20:13.4": "Imā kho, bhikkhave, dve tathāgatassa dhammadesanā”ti.",
  "an2.11-20:14.1": "15",
  "an2.11-20:15.1": "“Yasmiṃ, bhikkhave, adhikaraṇe <span class=\"var\" title=\"āpattāpanno (mr)\" id=\"note18\">āpanno</span> ca bhikkhu codako ca bhikkhu na sādhukaṃ attanāva attānaṃ paccavekkhati tasmetaṃ, bhikkhave, adhikaraṇe pāṭikaṅkhaṃ:",
  "an2.11-20:15.2": "‘dīghattāya kharattāya vāḷattāya saṃvattissati, bhikkhū ca <span class=\"var\" title=\"na phāsukaṃ (bj) | na phāsu (mr)\" id=\"note19\">na phāsuṃ</span> <span class=\"var\" title=\"viharissanti (bj, s1-3, km, mr)\" id=\"note20\">viharissantī’ti</span>.",
  "an2.11-20:15.3": "Yasmiñca kho, bhikkhave, adhikaraṇe āpanno ca bhikkhu codako ca bhikkhu sādhukaṃ attanāva attānaṃ paccavekkhati tasmetaṃ, bhikkhave, adhikaraṇe pāṭikaṅkhaṃ:",
  "an2.11-20:15.4": "‘na dīghattāya kharattāya vāḷattāya saṃvattissati, bhikkhū ca <span class=\"var\" title=\"phāsukaṃ (bj) | phāsu (mr)\" id=\"note21\">phāsuṃ</span> viharissantī’ti.",
  "an2.11-20:16.1": "Kathañca, bhikkhave, āpanno bhikkhu sādhukaṃ attanāva attānaṃ paccavekkhati?",
  "an2.11-20:16.2": "Idha, bhikkhave, āpanno bhikkhu iti paṭisañcikkhati:",
  "an2.11-20:16.3": "‘ahaṃ kho akusalaṃ āpanno <span class=\"var\" title=\"kiñcideva (mr)\" id=\"note22\">kañcideva</span> desaṃ kāyena.",
  "an2.11-20:16.4": "<span class=\"var\" title=\"tasmā maṃ so (s1-3) | taṃ maṃ so (pts1)\" id=\"note23\">Maṃ so</span> bhikkhu addasa akusalaṃ āpajjamānaṃ kañcideva desaṃ kāyena.",
  "an2.11-20:16.5": "No ce ahaṃ akusalaṃ āpajjeyyaṃ kañcideva desaṃ kāyena, na maṃ so bhikkhu passeyya akusalaṃ āpajjamānaṃ kañcideva desaṃ kāyena.",
  "an2.11-20:16.6": "Yasmā ca kho, ahaṃ akusalaṃ āpanno kañcideva desaṃ kāyena, tasmā maṃ so bhikkhu addasa akusalaṃ āpajjamānaṃ kañcideva desaṃ kāyena.",
  "an2.11-20:16.7": "Disvā ca pana maṃ so bhikkhu akusalaṃ āpajjamānaṃ kañcideva desaṃ kāyena anattamano ahosi.",
  "an2.11-20:16.8": "Anattamano samāno <span class=\"var\" title=\"anattamanavācaṃ (mr)\" id=\"note24\">anattamanavacanaṃ</span> maṃ so bhikkhu avaca.",
  "an2.11-20:16.9": "<span class=\"var\" title=\"anattamanavācaṃ nāhaṃ (mr)\" id=\"note25\">Anattamanavacanāhaṃ</span> tena bhikkhunā vutto samāno <span class=\"var\" title=\"attamano (mr)\" id=\"note26\">anattamano</span> ahosiṃ.",
  "an2.11-20:16.10": "Anattamano samāno paresaṃ ārocesiṃ.",
  "an2.11-20:16.11": "Iti mameva tattha accayo accagamā suṅkadāyakaṃva bhaṇḍasmin’ti.",
  "an2.11-20:16.12": "Evaṃ kho, bhikkhave, āpanno bhikkhu sādhukaṃ attanāva attānaṃ paccavekkhati.",
  "an2.11-20:17.1": "Kathañca, bhikkhave, codako bhikkhu sādhukaṃ attanāva attānaṃ paccavekkhati?",
  "an2.11-20:17.2": "Idha, bhikkhave, codako bhikkhu iti paṭisañcikkhati:",
  "an2.11-20:17.3": "‘ayaṃ kho bhikkhu akusalaṃ āpanno kañcideva desaṃ kāyena.",
  "an2.11-20:17.4": "Ahaṃ imaṃ bhikkhuṃ addasaṃ akusalaṃ āpajjamānaṃ kañcideva desaṃ kāyena.",
  "an2.11-20:17.5": "No ce ayaṃ bhikkhu akusalaṃ āpajjeyya kañcideva desaṃ kāyena, nāhaṃ imaṃ bhikkhuṃ passeyyaṃ akusalaṃ āpajjamānaṃ kañcideva desaṃ kāyena.",
  "an2.11-20:17.6": "Yasmā ca kho, ayaṃ bhikkhu akusalaṃ āpanno kañcideva desaṃ kāyena, tasmā ahaṃ imaṃ bhikkhuṃ addasaṃ akusalaṃ āpajjamānaṃ kañcideva desaṃ kāyena.",
  "an2.11-20:17.7": "Disvā ca panāhaṃ imaṃ bhikkhuṃ akusalaṃ āpajjamānaṃ kañcideva desaṃ kāyena anattamano ahosiṃ.",
  "an2.11-20:17.8": "Anattamano samāno anattamanavacanāhaṃ imaṃ bhikkhuṃ avacaṃ.",
  "an2.11-20:17.9": "Anattamanavacanāyaṃ bhikkhu mayā vutto samāno anattamano ahosi.",
  "an2.11-20:17.10": "Anattamano samāno paresaṃ ārocesi.",
  "an2.11-20:17.11": "Iti mameva tattha accayo accagamā suṅkadāyakaṃva bhaṇḍasmin’ti.",
  "an2.11-20:17.12": "Evaṃ kho, bhikkhave, codako bhikkhu sādhukaṃ attanāva attānaṃ paccavekkhati.",
  "an2.11-20:18.1": "Yasmiṃ, bhikkhave, adhikaraṇe āpanno ca bhikkhu codako ca bhikkhu na sādhukaṃ attanāva attānaṃ paccavekkhati tasmetaṃ, bhikkhave, adhikaraṇe pāṭikaṅkhaṃ dīghattāya kharattāya vāḷattāya saṃvattissati, bhikkhū ca na phāsuṃ viharissantīti.",
  "an2.11-20:18.2": "Yasmiñca kho, bhikkhave, adhikaraṇe āpanno ca bhikkhu codako ca bhikkhu sādhukaṃ attanāva attānaṃ paccavekkhati tasmetaṃ, bhikkhave, adhikaraṇe pāṭikaṅkhaṃ na dīghattāya kharattāya vāḷattāya saṃvattissati, bhikkhū ca phāsuṃ viharissantī”ti.",
  "an2.11-20:19.1": "16",
  "an2.11-20:20.1": "<span class=\"cross\" title=\"^an10.220#1 [220. Adhammacariyāsutta]\" id=\"note27\">*</span> <a class=\"sc\" id=\"16.1\"></a>Atha kho aññataro brāhmaṇo yena bhagavā tenupasaṅkami;",
  "an2.11-20:20.2": "upasaṅkamitvā bhagavatā saddhiṃ sammodi.",
  "an2.11-20:20.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an2.11-20:20.4": "Ekamantaṃ nisinno kho so brāhmaṇo bhagavantaṃ etadavoca:",
  "an2.11-20:20.5": "“ko nu kho, bho gotama, hetu ko paccayo yena midhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti?",
  "an2.11-20:20.6": "“Adhammacariyāvisamacariyāhetu kho, brāhmaṇa, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti.",
  "an2.11-20:21.1": "“Ko nu kho, bho gotama, hetu ko paccayo yena midhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti?",
  "an2.11-20:21.2": "“Dhammacariyāsamacariyāhetu kho, brāhmaṇa, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.",
  "an2.11-20:22.1": "“Abhikkantaṃ, bho gotama, abhikkantaṃ, bho gotama.",
  "an2.11-20:22.2": "Seyyathāpi, bho gotama, <span class=\"var\" title=\"nikujjitaṃ (mr)\" id=\"note28\">nikkujjitaṃ</span> vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya:",
  "an2.11-20:22.3": "‘cakkhumanto rūpāni dakkhantī’ti;",
  "an2.11-20:22.4": "evamevaṃ bhotā gotamena anekapariyāyena dhammo pakāsito.",
  "an2.11-20:22.5": "Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṃghañca.",
  "an2.11-20:22.6": "Upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.",
  "an2.11-20:23.1": "17",
  "an2.11-20:24.1": "Atha kho <span class=\"var\" title=\"jānussoṇī (s1-3) | jāṇusoṇi (mr)\" id=\"note29\">jāṇussoṇi</span> brāhmaṇo yena bhagavā tenupasaṅkami;",
  "an2.11-20:24.2": "upasaṅkamitvā bhagavatā saddhiṃ sammodi.",
  "an2.11-20:24.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an2.11-20:24.4": "Ekamantaṃ nisinno kho jāṇussoṇi brāhmaṇo bhagavantaṃ etadavoca:",
  "an2.11-20:24.5": "“ko nu kho, bho gotama, hetu ko paccayo yena midhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti?",
  "an2.11-20:24.6": "“Katattā ca, brāhmaṇa, akatattā ca.",
  "an2.11-20:24.7": "Evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti.",
  "an2.11-20:24.8": "“Ko pana, bho gotama, hetu ko paccayo yena midhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti?",
  "an2.11-20:24.9": "“Katattā ca, brāhmaṇa, akatattā ca.",
  "an2.11-20:24.10": "Evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.",
  "an2.11-20:24.11": "“Na kho ahaṃ imassa bhoto gotamassa saṃkhittena bhāsitassa vitthārena atthaṃ avibhattassa vitthārena atthaṃ ājānāmi.",
  "an2.11-20:24.12": "Sādhu me bhavaṃ gotamo tathā dhammaṃ desetu yathā ahaṃ imassa bhoto gotamassa saṃkhittena bhāsitassa vitthārena atthaṃ avibhattassa vitthārena atthaṃ ājāneyyan”ti.",
  "an2.11-20:24.13": "“Tena hi, brāhmaṇa, suṇāhi, sādhukaṃ manasi karohi;",
  "an2.11-20:24.14": "bhāsissāmī”ti.",
  "an2.11-20:24.15": "“Evaṃ, bho”ti kho jāṇussoṇi brāhmaṇo bhagavato paccassosi.",
  "an2.11-20:24.16": "Bhagavā etadavoca:",
  "an2.11-20:25.1": "“Idha, brāhmaṇa, ekaccassa kāyaduccaritaṃ kataṃ hoti, akataṃ hoti kāyasucaritaṃ;",
  "an2.11-20:25.2": "vacīduccaritaṃ kataṃ hoti, akataṃ hoti vacīsucaritaṃ;",
  "an2.11-20:25.3": "manoduccaritaṃ kataṃ hoti, akataṃ hoti manosucaritaṃ.",
  "an2.11-20:25.4": "Evaṃ kho, brāhmaṇa, katattā ca akatattā ca evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.",
  "an2.11-20:25.5": "Idha pana, brāhmaṇa, ekaccassa kāyasucaritaṃ kataṃ hoti, akataṃ hoti kāyaduccaritaṃ;",
  "an2.11-20:25.6": "vacīsucaritaṃ kataṃ hoti, akataṃ hoti vacīduccaritaṃ;",
  "an2.11-20:25.7": "manosucaritaṃ kataṃ hoti, akataṃ hoti manoduccaritaṃ.",
  "an2.11-20:25.8": "Evaṃ kho, brāhmaṇa, katattā ca akatattā ca evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.",
  "an2.11-20:26.1": "“Abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.",
  "an2.11-20:27.1": "18",
  "an2.11-20:28.1": "Atha kho āyasmā ānando yena bhagavā tenupasaṅkami;",
  "an2.11-20:28.2": "upasaṅkamitvā bhagavantaṃ abhivādetvā ekamantaṃ nisīdi.",
  "an2.11-20:28.3": "Ekamantaṃ nisinnaṃ kho āyasmantaṃ ānandaṃ bhagavā etadavoca:",
  "an2.11-20:28.4": "“ekaṃsenāhaṃ, ānanda, akaraṇīyaṃ vadāmi kāyaduccaritaṃ vacīduccaritaṃ manoduccaritan”ti.",
  "an2.11-20:28.5": "“Yamidaṃ, bhante, bhagavatā ekaṃsena akaraṇīyaṃ akkhātaṃ kāyaduccaritaṃ vacīduccaritaṃ manoduccaritaṃ tasmiṃ akaraṇīye kayiramāne ko ādīnavo pāṭikaṅkho”ti?",
  "an2.11-20:28.6": "“Yamidaṃ, ānanda, mayā ekaṃsena akaraṇīyaṃ akkhātaṃ kāyaduccaritaṃ vacīduccaritaṃ manoduccaritaṃ tasmiṃ akaraṇīye kayiramāne ayaṃ ādīnavo pāṭikaṅkho—",
  "an2.11-20:28.7": "attāpi attānaṃ upavadati, anuvicca viññū garahanti, pāpako kittisaddo abbhuggacchati, sammūḷho kālaṃ karoti, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.",
  "an2.11-20:28.8": "Yamidaṃ, ānanda, mayā ekaṃsena akaraṇīyaṃ akkhātaṃ kāyaduccaritaṃ vacīduccaritaṃ manoduccaritaṃ tasmiṃ akaraṇīye kayiramāne ayaṃ ādīnavo pāṭikaṅkho”ti.",
  "an2.11-20:29.1": "“Ekaṃsenāhaṃ, ānanda, karaṇīyaṃ vadāmi kāyasucaritaṃ vacīsucaritaṃ manosucaritan”ti.",
  "an2.11-20:29.2": "“Yamidaṃ, bhante, bhagavatā ekaṃsena karaṇīyaṃ akkhātaṃ kāyasucaritaṃ vacīsucaritaṃ manosucaritaṃ tasmiṃ karaṇīye kayiramāne ko ānisaṃso pāṭikaṅkho”ti?",
  "an2.11-20:29.3": "“Yamidaṃ, ānanda, mayā ekaṃsena karaṇīyaṃ akkhātaṃ kāyasucaritaṃ vacīsucaritaṃ manosucaritaṃ tasmiṃ karaṇīye kayiramāne ayaṃ ānisaṃso pāṭikaṅkho—",
  "an2.11-20:29.4": "attāpi attānaṃ na upavadati, anuvicca viññū pasaṃsanti, kalyāṇo kittisaddo abbhuggacchati, asammūḷho kālaṃ karoti, kāyassa bhedā paraṃ maraṇā sugatiṃ saggaṃ lokaṃ upapajjati.",
  "an2.11-20:29.5": "Yamidaṃ, ānanda, mayā ekaṃsena karaṇīyaṃ akkhātaṃ kāyasucaritaṃ vacīsucaritaṃ manosucaritaṃ tasmiṃ karaṇīye kayiramāne ayaṃ ānisaṃso pāṭikaṅkho”ti.",
  "an2.11-20:30.1": "19",
  "an2.11-20:31.1": "“Akusalaṃ, bhikkhave, pajahatha.",
  "an2.11-20:31.2": "Sakkā, bhikkhave, akusalaṃ pajahituṃ.",
  "an2.11-20:31.3": "No <span class=\"var\" title=\"no ce taṃ (bj, s1-3, km, pts1, mr)\" id=\"note30\">cedaṃ</span>, bhikkhave, sakkā abhavissa akusalaṃ pajahituṃ, nāhaṃ evaṃ vadeyyaṃ:",
  "an2.11-20:31.4": "‘akusalaṃ, bhikkhave, pajahathā’ti.",
  "an2.11-20:31.5": "Yasmā ca kho, bhikkhave, sakkā akusalaṃ pajahituṃ tasmāhaṃ evaṃ vadāmi:",
  "an2.11-20:31.6": "‘akusalaṃ, bhikkhave, pajahathā’ti.",
  "an2.11-20:31.7": "<span class=\"var\" title=\"akusalaṃ bhikkhave (mr)\" id=\"note31\">Akusalañca hidaṃ, bhikkhave</span>, pahīnaṃ ahitāya dukkhāya saṃvatteyya nāhaṃ evaṃ vadeyyaṃ:",
  "an2.11-20:31.8": "‘akusalaṃ, bhikkhave, pajahathā’ti.",
  "an2.11-20:31.9": "Yasmā ca kho, bhikkhave, akusalaṃ pahīnaṃ hitāya sukhāya saṃvattati tasmāhaṃ evaṃ vadāmi:",
  "an2.11-20:31.10": "‘akusalaṃ, bhikkhave, pajahathā’”ti.",
  "an2.11-20:32.1": "“Kusalaṃ, bhikkhave, bhāvetha.",
  "an2.11-20:32.2": "Sakkā, bhikkhave, kusalaṃ bhāvetuṃ.",
  "an2.11-20:32.3": "No cedaṃ, bhikkhave, sakkā abhavissa kusalaṃ bhāvetuṃ, nāhaṃ evaṃ vadeyyaṃ:",
  "an2.11-20:32.4": "‘kusalaṃ, bhikkhave, bhāvethā’ti.",
  "an2.11-20:32.5": "Yasmā ca kho, bhikkhave, sakkā kusalaṃ bhāvetuṃ tasmāhaṃ evaṃ vadāmi:",
  "an2.11-20:32.6": "‘kusalaṃ, bhikkhave, bhāvethā’ti.",
  "an2.11-20:32.7": "Kusalañca hidaṃ, bhikkhave, bhāvitaṃ ahitāya dukkhāya saṃvatteyya, nāhaṃ evaṃ vadeyyaṃ:",
  "an2.11-20:32.8": "‘kusalaṃ, bhikkhave, bhāvethā’ti.",
  "an2.11-20:32.9": "Yasmā ca kho, bhikkhave, kusalaṃ bhāvitaṃ hitāya sukhāya saṃvattati tasmāhaṃ evaṃ vadāmi:",
  "an2.11-20:32.10": "‘kusalaṃ, bhikkhave, bhāvethā’”ti.",
  "an2.11-20:33.1": "20",
  "an2.11-20:34.1": "“Dveme, bhikkhave, dhammā saddhammassa sammosāya antaradhānāya saṃvattanti.",
  "an2.11-20:34.2": "Katame dve?",
  "an2.11-20:34.3": "Dunnikkhittañca padabyañjanaṃ attho ca dunnīto.",
  "an2.11-20:34.4": "Dunnikkhittassa, bhikkhave, padabyañjanassa atthopi dunnayo hoti.",
  "an2.11-20:34.5": "Ime kho, bhikkhave, dve dhammā saddhammassa sammosāya antaradhānāya saṃvattantī”ti.",
  "an2.11-20:35.1": "“Dveme, bhikkhave, dhammā saddhammassa ṭhitiyā asammosāya anantaradhānāya saṃvattanti.",
  "an2.11-20:35.2": "Katame dve?",
  "an2.11-20:35.3": "Sunikkhittañca padabyañjanaṃ attho ca sunīto.",
  "an2.11-20:35.4": "Sunikkhittassa, bhikkhave, padabyañjanassa atthopi sunayo hoti.",
  "an2.11-20:35.5": "Ime kho, bhikkhave, dve dhammā saddhammassa ṭhitiyā asammosāya anantaradhānāya saṃvattantī”ti.",
  "an2.11-20:36.1": "Adhikaraṇavaggo dutiyo."
}