{
  "_markup_path": "markup/an/an04/an4.115.html",
  "_alt_strings": [
    "en/sujato/an/an04/an4.115.json"
  ],
  "an4.115:1.1": "Aṅguttara Nikāya 4",
  "an4.115:2.1": "12. Kesivagga",
  "an4.115:3.1": "115. Ṭhānasutta",
  "an4.115:4.1": "“Cattārimāni, bhikkhave, ṭhānāni.",
  "an4.115:4.2": "Katamāni cattāri?",
  "an4.115:4.3": "Atthi, bhikkhave, ṭhānaṃ amanāpaṃ kātuṃ;",
  "an4.115:4.4": "tañca kayiramānaṃ anatthāya saṃvattati.",
  "an4.115:4.5": "Atthi, bhikkhave, ṭhānaṃ amanāpaṃ kātuṃ;",
  "an4.115:4.6": "tañca kayiramānaṃ atthāya saṃvattati.",
  "an4.115:4.7": "Atthi, bhikkhave, ṭhānaṃ manāpaṃ kātuṃ;",
  "an4.115:4.8": "tañca kayiramānaṃ anatthāya saṃvattati.",
  "an4.115:4.9": "Atthi, bhikkhave, ṭhānaṃ manāpaṃ kātuṃ;",
  "an4.115:4.10": "tañca kayiramānaṃ atthāya saṃvattati.",
  "an4.115:5.1": "Tatra, bhikkhave, <span class=\"var\" title=\"yadidaṃ (s1-3, km, mr)\" id=\"note329\">yamidaṃ</span> ṭhānaṃ amanāpaṃ kātuṃ;",
  "an4.115:5.2": "tañca kayiramānaṃ anatthāya saṃvattati—",
  "an4.115:5.3": "idaṃ, bhikkhave, ṭhānaṃ ubhayeneva na kattabbaṃ <span class=\"var\" title=\"paññāyati (?)\" id=\"note330\">maññati</span>.",
  "an4.115:5.4": "<span class=\"var\" title=\"yadidaṃ (mr)\" id=\"note331\">Yampidaṃ</span> ṭhānaṃ amanāpaṃ kātuṃ;",
  "an4.115:5.5": "imināpi <span class=\"var\" title=\"taṃ (bj, pts1)\" id=\"note332\">naṃ</span> na kattabbaṃ maññati.",
  "an4.115:5.6": "Yampidaṃ ṭhānaṃ kayiramānaṃ anatthāya saṃvattati;",
  "an4.115:5.7": "imināpi <span class=\"var\" title=\"taṃ (pts1)\" id=\"note333\">naṃ</span> na kattabbaṃ maññati.",
  "an4.115:5.8": "Idaṃ, bhikkhave, ṭhānaṃ ubhayeneva na kattabbaṃ maññati.",
  "an4.115:6.1": "Tatra, bhikkhave, yamidaṃ ṭhānaṃ amanāpaṃ kātuṃ;",
  "an4.115:6.2": "tañca kayiramānaṃ atthāya saṃvattati—",
  "an4.115:6.3": "imasmiṃ, bhikkhave, ṭhāne bālo ca paṇḍito ca veditabbo purisathāme purisavīriye purisaparakkame.",
  "an4.115:6.4": "Na, bhikkhave, bālo iti paṭisañcikkhati:",
  "an4.115:6.5": "‘kiñcāpi kho idaṃ ṭhānaṃ amanāpaṃ kātuṃ;",
  "an4.115:6.6": "atha carahidaṃ ṭhānaṃ kayiramānaṃ atthāya saṃvattatī’ti.",
  "an4.115:6.7": "So taṃ ṭhānaṃ na karoti.",
  "an4.115:6.8": "Tassa taṃ ṭhānaṃ akayiramānaṃ anatthāya saṃvattati.",
  "an4.115:6.9": "Paṇḍito ca kho, bhikkhave, iti paṭisañcikkhati:",
  "an4.115:6.10": "‘kiñcāpi kho idaṃ ṭhānaṃ amanāpaṃ kātuṃ;",
  "an4.115:6.11": "atha carahidaṃ ṭhānaṃ kayiramānaṃ atthāya saṃvattatī’ti.",
  "an4.115:6.12": "So taṃ ṭhānaṃ karoti.",
  "an4.115:6.13": "Tassa taṃ ṭhānaṃ kayiramānaṃ atthāya saṃvattati.",
  "an4.115:7.1": "Tatra, bhikkhave, <span class=\"var\" title=\"yadidaṃ (s1-3, km)\" id=\"note334\">yamidaṃ</span> ṭhānaṃ manāpaṃ kātuṃ;",
  "an4.115:7.2": "tañca kayiramānaṃ anatthāya saṃvattati—",
  "an4.115:7.3": "imasmimpi, bhikkhave, ṭhāne bālo ca paṇḍito ca veditabbo purisathāme purisavīriye purisaparakkame.",
  "an4.115:7.4": "Na, bhikkhave, bālo iti paṭisañcikkhati:",
  "an4.115:7.5": "‘kiñcāpi kho idaṃ ṭhānaṃ manāpaṃ kātuṃ;",
  "an4.115:7.6": "atha carahidaṃ ṭhānaṃ kayiramānaṃ anatthāya saṃvattatī’ti.",
  "an4.115:7.7": "So taṃ ṭhānaṃ karoti.",
  "an4.115:7.8": "Tassa taṃ ṭhānaṃ kayiramānaṃ anatthāya saṃvattati.",
  "an4.115:7.9": "Paṇḍito ca kho, bhikkhave, iti paṭisañcikkhati:",
  "an4.115:7.10": "‘kiñcāpi kho idaṃ ṭhānaṃ manāpaṃ kātuṃ;",
  "an4.115:7.11": "atha carahidaṃ ṭhānaṃ kayiramānaṃ anatthāya saṃvattatī’ti.",
  "an4.115:7.12": "So taṃ ṭhānaṃ na karoti.",
  "an4.115:7.13": "Tassa taṃ ṭhānaṃ akayiramānaṃ atthāya saṃvattati.",
  "an4.115:8.1": "Tatra, bhikkhave, yamidaṃ ṭhānaṃ manāpaṃ kātuṃ, tañca kayiramānaṃ atthāya saṃvattati—",
  "an4.115:8.2": "idaṃ, bhikkhave, ṭhānaṃ ubhayeneva kattabbaṃ maññati.",
  "an4.115:8.3": "Yampidaṃ ṭhānaṃ manāpaṃ kātuṃ, imināpi naṃ kattabbaṃ maññati;",
  "an4.115:8.4": "yampidaṃ ṭhānaṃ kayiramānaṃ atthāya saṃvattati, imināpi naṃ kattabbaṃ maññati.",
  "an4.115:8.5": "Idaṃ, bhikkhave, ṭhānaṃ ubhayeneva kattabbaṃ maññati.",
  "an4.115:8.6": "Imāni kho, bhikkhave, cattāri ṭhānānī”ti.",
  "an4.115:9.1": "Pañcamaṃ."
}