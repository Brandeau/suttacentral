{
  "_markup_path": "markup/an/an04/an4.014.html",
  "_alt_strings": [
    "en/sujato/an/an04/an4.014.json"
  ],
  "an4.14:1.1": "Aṅguttara Nikāya 4",
  "an4.14:2.1": "2. Caravagga",
  "an4.14:3.1": "<span class=\"var\" id=\"note44\" title=\"saṃvarappadhānasuttaṃ (bj)\">14. Saṃvarasutta</span>",
  "an4.14:4.1": "“Cattārimāni, bhikkhave, padhānāni.",
  "an4.14:4.2": "Katamāni cattāri?",
  "an4.14:4.3": "Saṃvarappadhānaṃ, pahānappadhānaṃ, bhāvanāppadhānaṃ, anurakkhaṇāppadhānaṃ.",
  "an4.14:4.4": "Katamañca, bhikkhave, saṃvarappadhānaṃ?",
  "an4.14:4.5": "Idha, bhikkhave, bhikkhu cakkhunā rūpaṃ disvā na nimittaggāhī hoti nānubyañjanaggāhī.",
  "an4.14:4.6": "Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati.",
  "an4.14:4.7": "Sotena saddaṃ sutvā … ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya na nimittaggāhī hoti nānubyañjanaggāhī, yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati manindriyaṃ, manindriye saṃvaraṃ āpajjati.",
  "an4.14:4.8": "Idaṃ vuccati, bhikkhave, saṃvarappadhānaṃ.",
  "an4.14:5.1": "Katamañca, bhikkhave, pahānappadhānaṃ?",
  "an4.14:5.2": "Idha, bhikkhave, bhikkhu uppannaṃ kāmavitakkaṃ nādhivāseti pajahati vinodeti byantīkaroti anabhāvaṃ gameti;",
  "an4.14:5.3": "uppannaṃ byāpādavitakkaṃ … pe … uppannaṃ vihiṃsāvitakkaṃ … pe … uppannuppanne pāpake akusale dhamme nādhivāseti pajahati vinodeti byantīkaroti anabhāvaṃ gameti.",
  "an4.14:5.4": "Idaṃ vuccati, bhikkhave, pahānappadhānaṃ.",
  "an4.14:6.1": "Katamañca, bhikkhave, bhāvanāppadhānaṃ?",
  "an4.14:6.2": "Idha, bhikkhave, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ, dhammavicayasambojjhaṅgaṃ bhāveti … vīriyasambojjhaṅgaṃ bhāveti … pītisambojjhaṅgaṃ bhāveti … passaddhisambojjhaṅgaṃ bhāveti … samādhisambojjhaṅgaṃ bhāveti … upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ.",
  "an4.14:6.3": "Idaṃ vuccati, bhikkhave, bhāvanāppadhānaṃ.",
  "an4.14:7.1": "Katamañca, bhikkhave, anurakkhaṇāppadhānaṃ?",
  "an4.14:7.2": "Idha, bhikkhave, bhikkhu uppannaṃ bhaddakaṃ samādhinimittaṃ anurakkhati aṭṭhikasaññaṃ puḷavakasaññaṃ vinīlakasaññaṃ vicchiddakasaññaṃ uddhumātakasaññaṃ.",
  "an4.14:7.3": "Idaṃ vuccati, bhikkhave, anurakkhaṇāppadhānaṃ.",
  "an4.14:7.4": "Imāni kho, bhikkhave, cattāri padhānānīti.",
  "an4.14:8.1": "Saṃvaro ca pahānañca,",
  "an4.14:8.2": "bhāvanā anurakkhaṇā;",
  "an4.14:8.3": "Ete padhānā cattāro,",
  "an4.14:8.4": "desitādiccabandhunā;",
  "an4.14:8.5": "Yehi bhikkhu idhātāpī,",
  "an4.14:8.6": "khayaṃ dukkhassa pāpuṇe”ti.",
  "an4.14:9.1": "Catutthaṃ."
}