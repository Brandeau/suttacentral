{
  "_markup_path": "markup/an/an04/an4.173.html",
  "_alt_strings": [
    "en/sujato/an/an04/an4.173.json"
  ],
  "an4.173:1.1": "Aṅguttara Nikāya 4",
  "an4.173:2.1": "18. Sañcetaniyavagga",
  "an4.173:3.1": "<span class=\"var\" id=\"note416\" title=\"mahākoṭṭhitasuttaṃ (bj)\">173. Mahākoṭṭhikasutta</span>",
  "an4.173:4.1": "Atha kho āyasmā <span class=\"var\" title=\"mahākoṭṭhito (bj)\" id=\"note417\">mahākoṭṭhiko</span> yenāyasmā sāriputto tenupasaṅkami;",
  "an4.173:4.2": "upasaṅkamitvā āyasmatā sāriputtena saddhiṃ sammodi.",
  "an4.173:4.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an4.173:4.4": "Ekamantaṃ nisinno kho āyasmā mahākoṭṭhiko āyasmantaṃ sāriputtaṃ etadavoca:",
  "an4.173:5.1": "“Channaṃ, āvuso, phassāyatanānaṃ asesavirāganirodhā atthaññaṃ kiñcī”ti?",
  "an4.173:6.1": "“Mā hevaṃ, āvuso”.",
  "an4.173:7.1": "“Channaṃ, āvuso, phassāyatanānaṃ asesavirāganirodhā natthaññaṃ kiñcī”ti?",
  "an4.173:8.1": "“Mā hevaṃ, āvuso”.",
  "an4.173:9.1": "“Channaṃ, āvuso, phassāyatanānaṃ asesavirāganirodhā atthi ca natthi ca aññaṃ kiñcī”ti?",
  "an4.173:10.1": "“Mā hevaṃ, āvuso”.",
  "an4.173:11.1": "“Channaṃ, āvuso, phassāyatanānaṃ asesavirāganirodhā nevatthi no natthaññaṃ kiñcī”ti?",
  "an4.173:12.1": "“Mā hevaṃ, āvuso”.",
  "an4.173:13.1": "“‘Channaṃ, āvuso, phassāyatanānaṃ asesavirāganirodhā atthaññaṃ kiñcī’ti, iti puṭṭho samāno ‘mā hevaṃ, āvuso’ti vadesi.",
  "an4.173:13.2": "‘Channaṃ, āvuso, phassāyatanānaṃ asesavirāganirodhā natthaññaṃ kiñcī’ti, iti puṭṭho samāno:",
  "an4.173:13.3": "‘mā hevaṃ, āvuso’ti vadesi.",
  "an4.173:13.4": "‘Channaṃ, āvuso, phassāyatanānaṃ asesavirāganirodhā atthi ca natthi ca aññaṃ kiñcī’ti, iti puṭṭho samāno:",
  "an4.173:13.5": "‘mā hevaṃ, āvuso’ti vadesi.",
  "an4.173:13.6": "‘Channaṃ, āvuso, phassāyatanānaṃ asesavirāganirodhā nevatthi no natthaññaṃ kiñcī’ti, iti puṭṭho samāno:",
  "an4.173:13.7": "‘mā hevaṃ, āvuso’ti vadesi.",
  "an4.173:13.8": "Yathā kathaṃ pana, āvuso, imassa bhāsitassa attho daṭṭhabbo”ti?",
  "an4.173:14.1": "“‘Channaṃ, āvuso, phassāyatanānaṃ asesavirāganirodhā atthaññaṃ kiñcī’ti, iti vadaṃ appapañcaṃ papañceti.",
  "an4.173:14.2": "‘Channaṃ, āvuso, phassāyatanānaṃ asesavirāganirodhā natthaññaṃ kiñcī’ti, iti vadaṃ appapañcaṃ papañceti.",
  "an4.173:14.3": "‘Channaṃ, āvuso, phassāyatanānaṃ asesavirāganirodhā atthi ca natthi ca aññaṃ kiñcī’ti, iti vadaṃ appapañcaṃ papañceti.",
  "an4.173:14.4": "‘Channaṃ, āvuso, phassāyatanānaṃ asesavirāganirodhā nevatthi no natthaññaṃ kiñcī’ti, iti vadaṃ appapañcaṃ papañceti.",
  "an4.173:14.5": "Yāvatā, āvuso, channaṃ phassāyatanānaṃ gati tāvatā papañcassa gati;",
  "an4.173:14.6": "yāvatā papañcassa gati tāvatā channaṃ phassāyatanānaṃ gati.",
  "an4.173:14.7": "Channaṃ, āvuso, phassāyatanānaṃ asesavirāganirodhā papañcanirodho papañcavūpasamo”ti.",
  "an4.173:15.1": "Tatiyaṃ."
}