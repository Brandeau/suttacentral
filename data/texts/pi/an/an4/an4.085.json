{
  "_markup_path": "markup/an/an04/an4.085.html",
  "_alt_strings": [
    "en/sujato/an/an04/an4.085.json"
  ],
  "an4.85:1.1": "Aṅguttara Nikāya 4",
  "an4.85:2.1": "9. Macalavagga",
  "an4.85:3.1": "<span class=\"var\" id=\"note256\" title=\"tamotamaparāyanasuttaṃ (bj)\">85. Tamotamasutta</span>",
  "an4.85:4.1": "<span class=\"cross\" title=\"^sn3.21#1 [21. Puggalasutta] | ^ne6#265 [Sāsanapaṭṭhāna] | ^pe7#175 [Peṭakopadesa/ Hārasampātabhūmi] | ^pp2.4#88 [Catukkapuggalapaññatti]\" id=\"note257\">*</span> “Cattārome, bhikkhave, puggalā santo saṃvijjamānā lokasmiṃ.",
  "an4.85:4.2": "Katame cattāro?",
  "an4.85:4.3": "Tamo <span class=\"var\" title=\"... parāyano (bj, s1-3, km, pts1)\" id=\"note258\">tamaparāyaṇo</span>, tamo jotiparāyaṇo, joti tamaparāyaṇo, joti jotiparāyaṇo.",
  "an4.85:5.1": "Kathañca, bhikkhave, puggalo tamo hoti tamaparāyaṇo?",
  "an4.85:5.2": "Idha, bhikkhave, ekacco puggalo nīce kule paccājāto hoti—",
  "an4.85:5.3": "caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati.",
  "an4.85:5.4": "So ca hoti dubbaṇṇo duddasiko okoṭimako bavhābādho kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "an4.85:5.5": "So kāyena duccaritaṃ carati, vācāya duccaritaṃ carati, manasā duccaritaṃ carati.",
  "an4.85:5.6": "So kāyena duccaritaṃ caritvā, vācāya duccaritaṃ caritvā, manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.",
  "an4.85:5.7": "Evaṃ kho, bhikkhave, puggalo tamo hoti tamaparāyaṇo.",
  "an4.85:6.1": "Kathañca, bhikkhave, puggalo tamo hoti jotiparāyaṇo?",
  "an4.85:6.2": "Idha, bhikkhave, ekacco puggalo nīce kule paccājāto hoti—",
  "an4.85:6.3": "caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati;",
  "an4.85:6.4": "so ca hoti dubbaṇṇo duddasiko okoṭimako bavhābādho kāṇo vā kuṇī vā khañjo vā pakkhahato vā na lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "an4.85:6.5": "So kāyena sucaritaṃ carati, vācāya sucaritaṃ carati, manasā sucaritaṃ carati.",
  "an4.85:6.6": "So kāyena sucaritaṃ caritvā, vācāya sucaritaṃ caritvā, manasā sucaritaṃ caritvā kāyassa bhedā paraṃ maraṇā sugatiṃ saggaṃ lokaṃ upapajjati.",
  "an4.85:6.7": "Evaṃ kho, bhikkhave, puggalo tamo hoti jotiparāyaṇo.",
  "an4.85:7.1": "Kathañca, bhikkhave, puggalo joti hoti tamaparāyaṇo?",
  "an4.85:7.2": "Idha, bhikkhave, ekacco puggalo ucce kule paccājāto hoti—",
  "an4.85:7.3": "khattiyamahāsālakule vā brāhmaṇamahāsālakule vā gahapatimahāsālakule vā aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe;",
  "an4.85:7.4": "so ca hoti abhirūpo dassanīyo pāsādiko paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "an4.85:7.5": "So kāyena duccaritaṃ carati, vācāya duccaritaṃ carati, manasā duccaritaṃ carati.",
  "an4.85:7.6": "So kāyena duccaritaṃ caritvā, vācāya duccaritaṃ caritvā, manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.",
  "an4.85:7.7": "Evaṃ kho, bhikkhave, puggalo joti hoti tamaparāyaṇo.",
  "an4.85:8.1": "Kathañca, bhikkhave, puggalo joti hoti jotiparāyaṇo?",
  "an4.85:8.2": "Idha, bhikkhave, ekacco puggalo ucce kule paccājāto hoti—",
  "an4.85:8.3": "khattiyamahāsālakule vā brāhmaṇamahāsālakule vā gahapatimahāsālakule vā aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe;",
  "an4.85:8.4": "so ca hoti abhirūpo dassanīyo pāsādiko paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "an4.85:8.5": "So kāyena sucaritaṃ carati, vācāya sucaritaṃ carati, manasā sucaritaṃ carati.",
  "an4.85:8.6": "So kāyena sucaritaṃ caritvā, vācāya sucaritaṃ caritvā, manasā sucaritaṃ caritvā kāyassa bhedā paraṃ maraṇā sugatiṃ saggaṃ lokaṃ upapajjati.",
  "an4.85:8.7": "Evaṃ kho, bhikkhave, puggalo joti hoti jotiparāyaṇo.",
  "an4.85:8.8": "Ime kho, bhikkhave, cattāro puggalā santo saṃvijjamānā lokasmin”ti.",
  "an4.85:9.1": "Pañcamaṃ."
}