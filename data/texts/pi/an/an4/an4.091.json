{
  "_markup_path": "markup/an/an04/an4.091.html",
  "_alt_strings": [
    "en/sujato/an/an04/an4.091.json"
  ],
  "an4.91:1.1": "Aṅguttara Nikāya 4",
  "an4.91:2.1": "10. Asuravagga",
  "an4.91:3.1": "91. Asurasutta",
  "an4.91:4.1": "“Cattārome, bhikkhave, puggalā santo saṃvijjamānā lokasmiṃ.",
  "an4.91:4.2": "Katame cattāro?",
  "an4.91:4.3": "Asuro asuraparivāro, asuro devaparivāro, devo asuraparivāro, devo devaparivāro.",
  "an4.91:5.1": "Kathañca, bhikkhave, puggalo asuro hoti asuraparivāro?",
  "an4.91:5.2": "Idha, bhikkhave, ekacco puggalo dussīlo hoti pāpadhammo, parisāpissa hoti dussīlā pāpadhammā.",
  "an4.91:5.3": "Evaṃ kho, bhikkhave, puggalo asuro hoti asuraparivāro.",
  "an4.91:6.1": "Kathañca, bhikkhave, puggalo asuro hoti devaparivāro?",
  "an4.91:6.2": "Idha, bhikkhave, ekacco puggalo dussīlo hoti pāpadhammo, parisā ca khvassa hoti sīlavatī kalyāṇadhammā.",
  "an4.91:6.3": "Evaṃ kho, bhikkhave, puggalo asuro hoti devaparivāro.",
  "an4.91:7.1": "Kathañca, bhikkhave, puggalo devo hoti asuraparivāro?",
  "an4.91:7.2": "Idha, bhikkhave, ekacco puggalo sīlavā hoti kalyāṇadhammo, parisā ca khvassa hoti dussīlā pāpadhammā.",
  "an4.91:7.3": "Evaṃ kho, bhikkhave, puggalo devo hoti asuraparivāro.",
  "an4.91:8.1": "Kathañca, bhikkhave, puggalo devo hoti devaparivāro?",
  "an4.91:8.2": "Idha, bhikkhave, ekacco puggalo sīlavā hoti kalyāṇadhammo, parisāpissa hoti sīlavatī kalyāṇadhammā.",
  "an4.91:8.3": "Evaṃ kho, bhikkhave, puggalo devo hoti, devaparivāro.",
  "an4.91:8.4": "Ime kho, bhikkhave, cattāro puggalā santo saṃvijjamānā lokasmin”ti.",
  "an4.91:9.1": "Paṭhamaṃ."
}