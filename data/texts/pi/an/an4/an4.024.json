{
  "_markup_path": "markup/an/an04/an4.024.html",
  "_alt_strings": [
    "en/sujato/an/an04/an4.024.json"
  ],
  "an4.24:1.1": "Aṅguttara Nikāya 4",
  "an4.24:2.1": "3. Uruvelavagga",
  "an4.24:3.1": "24. Kāḷakārāmasutta",
  "an4.24:4.1": "Ekaṃ samayaṃ bhagavā sākete viharati <span class=\"var\" title=\"koḷikārāme (mr)\" id=\"note76\">kāḷakārāme</span>.",
  "an4.24:4.2": "Tatra kho bhagavā bhikkhū āmantesi:",
  "an4.24:4.3": "“bhikkhavo”ti.",
  "an4.24:4.4": "“Bhadante”ti te bhikkhū bhagavato paccassosuṃ.",
  "an4.24:4.5": "Bhagavā etadavoca—",
  "an4.24:5.1": "Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, tamahaṃ jānāmi.",
  "an4.24:6.1": "Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, tamahaṃ abbhaññāsiṃ.",
  "an4.24:6.2": "Taṃ tathāgatassa viditaṃ, taṃ tathāgato na upaṭṭhāsi.",
  "an4.24:7.1": "Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, tamahaṃ na jānāmīti vadeyyaṃ, taṃ mamassa musā.",
  "an4.24:8.1": "Yaṃ, bhikkhave … pe … tamahaṃ jānāmi ca na ca jānāmīti vadeyyaṃ, <span class=\"var\" title=\"taṃ pissa (s1-3, km) | taṃ mamassa (mr)\" id=\"note77\">tampassa</span> tādisameva.",
  "an4.24:9.1": "Yaṃ, bhikkhave … pe … tamahaṃ neva jānāmi na na jānāmīti vadeyyaṃ, taṃ mamassa kali.",
  "an4.24:10.1": "Iti kho, bhikkhave, tathāgato daṭṭhā daṭṭhabbaṃ, diṭṭhaṃ na maññati, adiṭṭhaṃ na maññati, daṭṭhabbaṃ na maññati, daṭṭhāraṃ na maññati;",
  "an4.24:10.2": "sutvā sotabbaṃ, sutaṃ na maññati, asutaṃ na maññati, sotabbaṃ na maññati, sotāraṃ na maññati;",
  "an4.24:10.3": "mutvā motabbaṃ, mutaṃ na maññati, amutaṃ na maññati, motabbaṃ na maññati, motāraṃ na maññati;",
  "an4.24:10.4": "viññatvā viññātabbaṃ, viññātaṃ na maññati, aviññātaṃ na maññati, viññātabbaṃ na maññati, viññātāraṃ na maññati.",
  "an4.24:10.5": "Iti kho, bhikkhave, tathāgato diṭṭhasutamutaviññātabbesu dhammesu <span class=\"var\" title=\"tādisova tādī (s1-3, km) | tādise yeva tādi (pts1) | tādīyeva tādīyevekā (mr)\" id=\"note78\">tādīyeva tādī</span>.",
  "an4.24:10.6": "‘Tamhā ca pana <span class=\"var\" title=\"tāditamhā (bj, pts1)\" id=\"note79\">tādimhā</span> añño tādī uttaritaro vā paṇītataro vā natthī’ti vadāmīti.",
  "an4.24:11.1": "Yaṃ kiñci diṭṭhaṃva sutaṃ mutaṃ vā,",
  "an4.24:11.2": "Ajjhositaṃ saccamutaṃ paresaṃ;",
  "an4.24:11.3": "Na tesu tādī sayasaṃvutesu,",
  "an4.24:11.4": "Saccaṃ musā vāpi paraṃ daheyya.",
  "an4.24:12.1": "Etañca sallaṃ <span class=\"var\" title=\"paṭigacca (bj, pts1)\" id=\"note80\">paṭikacca</span> disvā,",
  "an4.24:12.2": "Ajjhositā yattha pajā visattā;",
  "an4.24:12.3": "Jānāmi passāmi tatheva etaṃ,",
  "an4.24:12.4": "Ajjhositaṃ natthi tathāgatānan”ti.",
  "an4.24:13.1": "Catutthaṃ."
}