{
  "_markup_path": "markup/an/an04/an4.163.html",
  "_alt_strings": [
    "en/sujato/an/an04/an4.163.json"
  ],
  "an4.163:1.1": "Aṅguttara Nikāya 4",
  "an4.163:2.1": "17. Paṭipadāvagga",
  "an4.163:3.1": "<span class=\"var\" id=\"note394\" title=\"tatiyapaṭipadāsuttaṃ (bj)\">163. Asubhasutta</span>",
  "an4.163:4.1": "“Catasso imā, bhikkhave, paṭipadā.",
  "an4.163:4.2": "Katamā catasso?",
  "an4.163:4.3": "Dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññā.",
  "an4.163:5.1": "Katamā ca, bhikkhave, dukkhā paṭipadā dandhābhiññā?",
  "an4.163:5.2": "Idha, bhikkhave, bhikkhu asubhānupassī kāye viharati, āhāre <span class=\"var\" title=\"paṭikkūlasaññī (bj, s1-3, km, pts1)\" id=\"note395\">paṭikūlasaññī</span>, sabbaloke <span class=\"var\" title=\"anabhiratasaññī (bj, s1-3, km, pts1)\" id=\"note396\">anabhiratisaññī</span>, sabbasaṅkhāresu aniccānupassī;",
  "an4.163:5.3": "maraṇasaññā kho panassa ajjhattaṃ sūpaṭṭhitā hoti.",
  "an4.163:5.4": "So imāni pañca <span class=\"var\" title=\"sekkhabalāni (s1-3, km)\" id=\"note397\">sekhabalāni</span> upanissāya viharati—",
  "an4.163:5.5": "saddhābalaṃ, hiribalaṃ, ottappabalaṃ, vīriyabalaṃ, paññābalaṃ.",
  "an4.163:5.6": "Tassimāni pañcindriyāni mudūni pātubhavanti—",
  "an4.163:5.7": "saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ.",
  "an4.163:5.8": "So imesaṃ pañcannaṃ indriyānaṃ muduttā dandhaṃ ānantariyaṃ pāpuṇāti āsavānaṃ khayāya.",
  "an4.163:5.9": "Ayaṃ vuccati, bhikkhave, dukkhā paṭipadā dandhābhiññā.",
  "an4.163:6.1": "Katamā ca, bhikkhave, dukkhā paṭipadā khippābhiññā?",
  "an4.163:6.2": "Idha, bhikkhave, bhikkhu asubhānupassī kāye viharati, āhāre paṭikūlasaññī, sabbaloke anabhiratisaññī, sabbasaṅkhāresu aniccānupassī;",
  "an4.163:6.3": "maraṇasaññā kho panassa ajjhattaṃ sūpaṭṭhitā hoti.",
  "an4.163:6.4": "So imāni pañca sekhabalāni upanissāya viharati—",
  "an4.163:6.5": "saddhābalaṃ … pe … paññābalaṃ.",
  "an4.163:6.6": "Tassimāni pañcindriyāni adhimattāni pātubhavanti—",
  "an4.163:6.7": "saddhindriyaṃ … pe … paññindriyaṃ.",
  "an4.163:6.8": "So imesaṃ pañcannaṃ indriyānaṃ adhimattattā khippaṃ ānantariyaṃ pāpuṇāti āsavānaṃ khayāya.",
  "an4.163:6.9": "Ayaṃ vuccati, bhikkhave, dukkhā paṭipadā khippābhiññā.",
  "an4.163:7.1": "Katamā ca, bhikkhave, sukhā paṭipadā dandhābhiññā?",
  "an4.163:7.2": "Idha bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati;",
  "an4.163:7.3": "vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati;",
  "an4.163:7.4": "pītiyā ca virāgā upekkhako ca viharati sato ca sampajāno sukhañca kāyena paṭisaṃvedeti yaṃ taṃ ariyā ācikkhanti:",
  "an4.163:7.5": "‘upekkhako satimā sukhavihārī’ti tatiyaṃ jhānaṃ upasampajja viharati;",
  "an4.163:7.6": "sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati.",
  "an4.163:7.7": "So imāni pañca sekhabalāni upanissāya viharati—",
  "an4.163:7.8": "saddhābalaṃ … pe … paññābalaṃ.",
  "an4.163:7.9": "Tassimāni pañcindriyāni mudūni pātubhavanti—",
  "an4.163:7.10": "saddhindriyaṃ … pe … paññindriyaṃ.",
  "an4.163:7.11": "So imesaṃ pañcannaṃ indriyānaṃ muduttā dandhaṃ ānantariyaṃ pāpuṇāti āsavānaṃ khayāya.",
  "an4.163:7.12": "Ayaṃ vuccati, bhikkhave, sukhā paṭipadā dandhābhiññā.",
  "an4.163:8.1": "Katamā ca, bhikkhave, sukhā paṭipadā khippābhiññā?",
  "an4.163:8.2": "Idha, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati … pe … dutiyaṃ jhānaṃ … pe … tatiyaṃ jhānaṃ … pe … catutthaṃ jhānaṃ upasampajja viharati.",
  "an4.163:8.3": "So imāni pañca sekhabalāni upanissāya viharati—",
  "an4.163:8.4": "saddhābalaṃ, hiribalaṃ, ottappabalaṃ, vīriyabalaṃ, paññābalaṃ.",
  "an4.163:8.5": "Tassimāni pañcindriyāni adhimattāni pātubhavanti—",
  "an4.163:8.6": "saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ.",
  "an4.163:8.7": "So imesaṃ pañcannaṃ indriyānaṃ adhimattattā khippaṃ ānantariyaṃ pāpuṇāti āsavānaṃ khayāya.",
  "an4.163:8.8": "Ayaṃ vuccati, bhikkhave, sukhā paṭipadā khippābhiññā.",
  "an4.163:8.9": "Imā kho, bhikkhave, catasso paṭipadā”ti.",
  "an4.163:9.1": "Tatiyaṃ."
}