{
  "_markup_path": "markup/an/an04/an4.062.html",
  "_alt_strings": [
    "en/sujato/an/an04/an4.062.json"
  ],
  "an4.62:1.1": "Aṅguttara Nikāya 4",
  "an4.62:2.1": "7. Pattakammavagga",
  "an4.62:3.1": "<span class=\"var\" id=\"note201\" title=\"anaṇasuttaṃ (bj)\">62. Ānaṇyasutta</span>",
  "an4.62:4.1": "Atha kho anāthapiṇḍiko gahapati yena bhagavā tenupasaṅkami;",
  "an4.62:4.2": "upasaṅkamitvā bhagavantaṃ abhivādetvā ekamantaṃ nisīdi.",
  "an4.62:4.3": "Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca:",
  "an4.62:5.1": "“Cattārimāni, gahapati, sukhāni adhigamanīyāni gihinā kāmabhoginā kālena kālaṃ samayena samayaṃ upādāya.",
  "an4.62:5.2": "Katamāni cattāri?",
  "an4.62:5.3": "Atthisukhaṃ, bhogasukhaṃ, <span class=\"var\" title=\"anaṇasukhaṃ (bj, s1-3, km, pts1)\" id=\"note202\">ānaṇyasukhaṃ</span>, anavajjasukhaṃ.",
  "an4.62:6.1": "Katamañca, gahapati, atthisukhaṃ?",
  "an4.62:6.2": "Idha, gahapati, kulaputtassa bhogā honti uṭṭhānavīriyādhigatā bāhābalaparicitā sedāvakkhittā dhammikā dhammaladdhā.",
  "an4.62:6.3": "So ‘bhogā me atthi uṭṭhānavīriyādhigatā bāhābalaparicitā sedāvakkhittā dhammikā dhammaladdhā’ti adhigacchati sukhaṃ, adhigacchati somanassaṃ.",
  "an4.62:6.4": "Idaṃ vuccati, gahapati, atthisukhaṃ.",
  "an4.62:7.1": "Katamañca, gahapati, bhogasukhaṃ?",
  "an4.62:7.2": "Idha, gahapati, kulaputto uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi paribhuñjati puññāni ca karoti.",
  "an4.62:7.3": "So ‘uṭṭhānavīriyādhigatehi bhogehi bāhābalaparicitehi sedāvakkhittehi dhammikehi dhammaladdhehi paribhuñjāmi puññāni ca karomī’ti adhigacchati sukhaṃ, adhigacchati somanassaṃ.",
  "an4.62:7.4": "Idaṃ vuccati, gahapati, bhogasukhaṃ.",
  "an4.62:8.1": "Katamañca, gahapati, ānaṇyasukhaṃ?",
  "an4.62:8.2": "Idha, gahapati, kulaputto na <span class=\"var\" title=\"kiñci vā deti (mr)\" id=\"note203\">kassaci kiñci dhāreti</span> appaṃ vā bahuṃ vā.",
  "an4.62:8.3": "So ‘na kassaci kiñci dhāremi appaṃ vā bahuṃ vā’ti adhigacchati sukhaṃ, adhigacchati somanassaṃ.",
  "an4.62:8.4": "Idaṃ vuccati, gahapati, ānaṇyasukhaṃ.",
  "an4.62:9.1": "Katamañca, gahapati, anavajjasukhaṃ?",
  "an4.62:9.2": "Idha, gahapati, ariyasāvako anavajjena kāyakammena samannāgato hoti, anavajjena vacīkammena samannāgato hoti, anavajjena manokammena samannāgato hoti.",
  "an4.62:9.3": "So ‘anavajjenamhi kāyakammena samannāgato, anavajjena vacīkammena samannāgato, anavajjena manokammena samannāgato’ti adhigacchati sukhaṃ, adhigacchati somanassaṃ.",
  "an4.62:9.4": "Idaṃ vuccati, gahapati, anavajjasukhaṃ.",
  "an4.62:9.5": "Imāni kho, gahapati, cattāri sukhāni adhigamanīyāni gihinā kāmabhoginā kālena kālaṃ samayena samayaṃ upādāyāti.",
  "an4.62:10.1": "<span class=\"var\" title=\"anaṇaṃ sukhaṃ ñatvāna (bj, s1-3) | anavajjasukhaṃ ñatvā (si)\" id=\"note204\">Ānaṇyasukhaṃ ñatvāna</span>,",
  "an4.62:10.2": "Atho atthisukhaṃ <span class=\"var\" title=\"sare (bj, s1-3)\" id=\"note205\">paraṃ</span>;",
  "an4.62:10.3": "Bhuñjaṃ <span class=\"var\" title=\"bhogaṃ sukhaṃ (bj, s1-3)\" id=\"note206\">bhogasukhaṃ</span> macco,",
  "an4.62:10.4": "Tato paññā vipassati.",
  "an4.62:11.1": "Vipassamāno jānāti,",
  "an4.62:11.2": "ubho bhoge sumedhaso;",
  "an4.62:11.3": "Anavajjasukhassetaṃ,",
  "an4.62:11.4": "kalaṃ nāgghati soḷasin”ti.",
  "an4.62:12.1": "Dutiyaṃ."
}