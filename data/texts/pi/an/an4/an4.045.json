{
  "_markup_path": "markup/an/an04/an4.045.html",
  "_alt_strings": [
    "en/sujato/an/an04/an4.045.json"
  ],
  "an4.45:1.1": "Aṅguttara Nikāya 4",
  "an4.45:2.1": "5. Rohitassavagga",
  "an4.45:3.1": "45. Rohitassasutta",
  "an4.45:4.1": "<span class=\"cross\" title=\"^sn2.26#1 [26. Rohitassasutta]\" id=\"note148\">*</span> <a class=\"sc\" id=\"1\"></a>Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "an4.45:4.2": "Atha kho rohitasso devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami;",
  "an4.45:4.3": "upasaṅkamitvā bhagavantaṃ abhivādetvā ekamantaṃ aṭṭhāsi.",
  "an4.45:4.4": "Ekamantaṃ ṭhito kho rohitasso devaputto bhagavantaṃ etadavoca:",
  "an4.45:5.1": "“Yattha nu kho, bhante, na jāyati na jīyati na mīyati na cavati na upapajjati, sakkā nu kho so, bhante, gamanena lokassa anto ñātuṃ vā daṭṭhuṃ vā pāpuṇituṃ vā”ti?",
  "an4.45:5.2": "“Yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī”ti.",
  "an4.45:6.1": "“Acchariyaṃ, bhante, abbhutaṃ, bhante.",
  "an4.45:6.2": "Yāva subhāsitamidaṃ, bhante, bhagavatā:",
  "an4.45:6.3": "‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’”ti.",
  "an4.45:7.1": "“Bhūtapubbāhaṃ, bhante, rohitasso nāma isi ahosiṃ bhojaputto iddhimā vehāsaṅgamo.",
  "an4.45:7.2": "Tassa mayhaṃ, bhante, evarūpo javo ahosi, seyyathāpi nāma <span class=\"var\" title=\"daḷhadhammo (sabbattha)\" id=\"note149\">daḷhadhammā</span> dhanuggaho sikkhito katahattho katūpāsano lahukena asanena appakasirena tiriyaṃ tālacchāyaṃ atipāteyya.",
  "an4.45:7.3": "Tassa mayhaṃ, bhante, evarūpo padavītihāro ahosi, seyyathāpi nāma puratthimā samuddā pacchimo samuddo.",
  "an4.45:7.4": "Tassa mayhaṃ, bhante, evarūpena javena samannāgatassa evarūpena ca padavītihārena evarūpaṃ icchāgataṃ uppajji:",
  "an4.45:7.5": "‘ahaṃ gamanena lokassa antaṃ pāpuṇissāmī’ti.",
  "an4.45:7.6": "So kho ahaṃ, bhante, aññatreva asitapītakhāyitasāyitā aññatra uccārapassāvakammā aññatra niddākilamathapaṭivinodanā vassasatāyuko vassasatajīvī vassasataṃ gantvā appatvāva lokassa antaṃ antarāyeva kālaṅkato.",
  "an4.45:8.1": "Acchariyaṃ, bhante, abbhutaṃ, bhante.",
  "an4.45:8.2": "Yāva subhāsitamidaṃ, bhante, bhagavatā:",
  "an4.45:8.3": "‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’”ti.",
  "an4.45:9.1": "“‘Yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyan’ti vadāmi.",
  "an4.45:9.2": "Na cāhaṃ, āvuso, appatvāva lokassa antaṃ dukkhassa antakiriyaṃ vadāmi.",
  "an4.45:9.3": "Api cāhaṃ, āvuso, imasmiṃyeva byāmamatte <span class=\"var\" title=\"kalebare (bj, pts1)\" id=\"note150\">kaḷevare</span> sasaññimhi samanake lokañca paññāpemi lokasamudayañca lokanirodhañca lokanirodhagāminiñca paṭipadanti.",
  "an4.45:10.1": "Gamanena na pattabbo,",
  "an4.45:10.2": "lokassanto kudācanaṃ;",
  "an4.45:10.3": "Na ca appatvā lokantaṃ,",
  "an4.45:10.4": "dukkhā atthi pamocanaṃ.",
  "an4.45:11.1": "Tasmā have lokavidū sumedho,",
  "an4.45:11.2": "Lokantagū vusitabrahmacariyo;",
  "an4.45:11.3": "Lokassa antaṃ samitāvi ñatvā,",
  "an4.45:11.4": "<span class=\"var\" title=\"nāsiṃsatī (bj) | nāsiṃsati (s1-3, pts1)\" id=\"note151\">Nāsīsatī</span> lokamimaṃ parañcā”ti.",
  "an4.45:12.1": "Pañcamaṃ."
}