{
  "_markup_path": "markup/an/an04/an4.123.html",
  "_alt_strings": [
    "en/sujato/an/an04/an4.123.json"
  ],
  "an4.123:1.1": "Aṅguttara Nikāya 4",
  "an4.123:2.1": "13. Bhayavagga",
  "an4.123:3.1": "<span class=\"var\" id=\"note343\" title=\"puggalasuttaṃ (bj)\">123. Paṭhamanānākaraṇasutta</span>",
  "an4.123:4.1": "“Cattārome, bhikkhave, puggalā santo saṃvijjamānā lokasmiṃ.",
  "an4.123:4.2": "Katame cattāro?",
  "an4.123:4.3": "Idha, bhikkhave, ekacco puggalo vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati<span class=\"cross\" title=\"^an3.116#1 [116. Āneñjasutta]\" id=\"note344\">*</span>.",
  "an4.123:4.4": "So tadassādeti, taṃ nikāmeti, tena ca vittiṃ āpajjati.",
  "an4.123:4.5": "Tattha ṭhito tadadhimutto tabbahulavihārī aparihīno kālaṃ kurumāno brahmakāyikānaṃ devānaṃ sahabyataṃ upapajjati.",
  "an4.123:4.6": "Brahmakāyikānaṃ, bhikkhave, devānaṃ kappo āyuppamāṇaṃ.",
  "an4.123:4.7": "Tattha puthujjano yāvatāyukaṃ ṭhatvā yāvatakaṃ tesaṃ devānaṃ āyuppamāṇaṃ taṃ sabbaṃ khepetvā nirayampi gacchati tiracchānayonimpi gacchati pettivisayampi gacchati.",
  "an4.123:4.8": "Bhagavato pana sāvako tattha yāvatāyukaṃ ṭhatvā yāvatakaṃ tesaṃ devānaṃ āyuppamāṇaṃ taṃ sabbaṃ khepetvā tasmiṃyeva bhave parinibbāyati.",
  "an4.123:4.9": "Ayaṃ kho, bhikkhave, viseso ayaṃ adhippayāso idaṃ nānākaraṇaṃ sutavato ariyasāvakassa assutavatā puthujjanena, <span class=\"var\" title=\"yadidaṃ gatiyā uppattiyā sati (pts1) | yadidaṃ cutiyā upapattiyā cāti (mr)\" id=\"note345\">yadidaṃ gatiyā upapattiyā sati</span>.",
  "an4.123:5.1": "Puna caparaṃ, bhikkhave, idhekacco puggalo vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati.",
  "an4.123:5.2": "So tadassādeti, taṃ nikāmeti, tena ca vittiṃ āpajjati.",
  "an4.123:5.3": "Tattha ṭhito tadadhimutto tabbahulavihārī aparihīno kālaṃ kurumāno ābhassarānaṃ devānaṃ sahabyataṃ upapajjati.",
  "an4.123:5.4": "Ābhassarānaṃ, bhikkhave, devānaṃ dve kappā āyuppamāṇaṃ.",
  "an4.123:5.5": "Tattha puthujjano yāvatāyukaṃ ṭhatvā yāvatakaṃ tesaṃ devānaṃ āyuppamāṇaṃ taṃ sabbaṃ khepetvā nirayampi gacchati tiracchānayonimpi gacchati pettivisayampi gacchati.",
  "an4.123:5.6": "Bhagavato pana sāvako tattha yāvatāyukaṃ ṭhatvā yāvatakaṃ tesaṃ devānaṃ āyuppamāṇaṃ taṃ sabbaṃ khepetvā tasmiṃyeva bhave parinibbāyati.",
  "an4.123:5.7": "Ayaṃ kho, bhikkhave, viseso ayaṃ adhippayāso idaṃ nānākaraṇaṃ sutavato ariyasāvakassa assutavatā puthujjanena, yadidaṃ gatiyā upapattiyā sati.",
  "an4.123:6.1": "Puna caparaṃ, bhikkhave, idhekacco puggalo pītiyā ca virāgā upekkhako ca viharati sato ca sampajāno sukhañca kāyena paṭisaṃvedeti yaṃ taṃ ariyā ācikkhanti:",
  "an4.123:6.2": "‘upekkhako satimā sukhavihārī’ti tatiyaṃ jhānaṃ upasampajja viharati.",
  "an4.123:6.3": "So tadassādeti, taṃ nikāmeti, tena ca vittiṃ āpajjati.",
  "an4.123:6.4": "Tattha ṭhito tadadhimutto tabbahulavihārī aparihīno, kālaṃ kurumāno subhakiṇhānaṃ devānaṃ sahabyataṃ upapajjati.",
  "an4.123:6.5": "Subhakiṇhānaṃ, bhikkhave, devānaṃ cattāro kappā āyuppamāṇaṃ.",
  "an4.123:6.6": "Tattha puthujjano yāvatāyukaṃ ṭhatvā yāvatakaṃ tesaṃ devānaṃ āyuppamāṇaṃ taṃ sabbaṃ khepetvā nirayampi gacchati tiracchānayonimpi gacchati pettivisayampi gacchati.",
  "an4.123:6.7": "Bhagavato pana sāvako tattha yāvatāyukaṃ ṭhatvā yāvatakaṃ tesaṃ devānaṃ āyuppamāṇaṃ taṃ sabbaṃ khepetvā tasmiṃyeva bhave parinibbāyati.",
  "an4.123:6.8": "Ayaṃ kho, bhikkhave, viseso ayaṃ adhippayāso idaṃ nānākaraṇaṃ sutavato ariyasāvakassa assutavatā puthujjanena, yadidaṃ gatiyā upapattiyā sati.",
  "an4.123:7.1": "Puna caparaṃ, bhikkhave, idhekacco puggalo sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati.",
  "an4.123:7.2": "So tadassādeti, taṃ nikāmeti, tena ca vittiṃ āpajjati.",
  "an4.123:7.3": "Tattha ṭhito tadadhimutto tabbahulavihārī aparihīno kālaṃ kurumāno vehapphalānaṃ devānaṃ sahabyataṃ upapajjati.",
  "an4.123:7.4": "Vehapphalānaṃ, bhikkhave, devānaṃ pañca kappasatāni āyuppamāṇaṃ.",
  "an4.123:7.5": "Tattha puthujjano yāvatāyukaṃ ṭhatvā yāvatakaṃ tesaṃ devānaṃ āyuppamāṇaṃ taṃ sabbaṃ khepetvā nirayampi gacchati tiracchānayonimpi gacchati pettivisayampi gacchati.",
  "an4.123:7.6": "Bhagavato pana sāvako tattha yāvatāyukaṃ ṭhatvā yāvatakaṃ tesaṃ devānaṃ āyuppamāṇaṃ taṃ sabbaṃ khepetvā tasmiṃyeva bhave parinibbāyati.",
  "an4.123:7.7": "Ayaṃ kho, bhikkhave, viseso ayaṃ adhippayāso idaṃ nānākaraṇaṃ sutavato ariyasāvakassa assutavatā puthujjanena, yadidaṃ gatiyā upapattiyā sati.",
  "an4.123:7.8": "Ime kho, bhikkhave, cattāro puggalā santo saṃvijjamānā lokasmin”ti.",
  "an4.123:8.1": "Tatiyaṃ."
}