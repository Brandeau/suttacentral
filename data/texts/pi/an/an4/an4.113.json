{
  "_markup_path": "markup/an/an04/an4.113.html",
  "_alt_strings": [
    "en/sujato/an/an04/an4.113.json"
  ],
  "an4.113:1.1": "Aṅguttara Nikāya 4",
  "an4.113:2.1": "12. Kesivagga",
  "an4.113:3.1": "<span class=\"var\" id=\"note315\" title=\"assājānīya-patodasuttaṃ (bj)\">113. Patodasutta</span>",
  "an4.113:4.1": "“Cattārome, bhikkhave, bhadrā assājānīyā santo saṃvijjamānā lokasmiṃ.",
  "an4.113:4.2": "Katame cattāro?",
  "an4.113:4.3": "Idha, bhikkhave, ekacco bhadro assājānīyo patodacchāyaṃ disvā saṃvijjati saṃvegaṃ āpajjati:",
  "an4.113:4.4": "‘kiṃ nu kho maṃ ajja assadammasārathi kāraṇaṃ kāressati, <span class=\"var\" title=\"kathamassāhaṃ (mr)\" id=\"note316\">kimassāhaṃ</span> paṭikaromī’ti.",
  "an4.113:4.5": "Evarūpopi, bhikkhave, idhekacco bhadro assājānīyo hoti.",
  "an4.113:4.6": "Ayaṃ, bhikkhave, paṭhamo bhadro assājānīyo santo saṃvijjamāno lokasmiṃ.",
  "an4.113:5.1": "Puna caparaṃ, bhikkhave, idhekacco bhadro assājānīyo na heva kho patodacchāyaṃ disvā saṃvijjati saṃvegaṃ āpajjati, api ca kho lomavedhaviddho saṃvijjati saṃvegaṃ āpajjati:",
  "an4.113:5.2": "‘kiṃ nu kho maṃ ajja assadammasārathi kāraṇaṃ kāressati, kimassāhaṃ paṭikaromī’ti.",
  "an4.113:5.3": "Evarūpopi, bhikkhave, idhekacco bhadro assājānīyo hoti.",
  "an4.113:5.4": "Ayaṃ, bhikkhave, dutiyo bhadro assājānīyo santo saṃvijjamāno lokasmiṃ.",
  "an4.113:6.1": "Puna caparaṃ, bhikkhave, idhekacco bhadro assājānīyo na heva kho patodacchāyaṃ disvā saṃvijjati saṃvegaṃ āpajjati nāpi lomavedhaviddho saṃvijjati saṃvegaṃ āpajjati, api ca kho cammavedhaviddho saṃvijjati saṃvegaṃ āpajjati:",
  "an4.113:6.2": "‘kiṃ nu kho maṃ ajja assadammasārathi kāraṇaṃ kāressati, kimassāhaṃ paṭikaromī’ti.",
  "an4.113:6.3": "Evarūpopi, bhikkhave, idhekacco bhadro assājānīyo hoti.",
  "an4.113:6.4": "Ayaṃ, bhikkhave, tatiyo bhadro assājānīyo santo saṃvijjamāno lokasmiṃ.",
  "an4.113:7.1": "Puna caparaṃ, bhikkhave, idhekacco bhadro assājānīyo na heva kho patodacchāyaṃ disvā saṃvijjati saṃvegaṃ āpajjati nāpi lomavedhaviddho saṃvijjati saṃvegaṃ āpajjati nāpi cammavedhaviddho saṃvijjati saṃvegaṃ āpajjati, api ca kho aṭṭhivedhaviddho saṃvijjati saṃvegaṃ āpajjati:",
  "an4.113:7.2": "‘kiṃ nu kho maṃ ajja assadammasārathi kāraṇaṃ kāressati, kimassāhaṃ paṭikaromī’ti.",
  "an4.113:7.3": "Evarūpopi, bhikkhave, idhekacco bhadro assājānīyo hoti.",
  "an4.113:7.4": "Ayaṃ, bhikkhave, catuttho bhadro assājānīyo santo saṃvijjamāno lokasmiṃ.",
  "an4.113:7.5": "Ime kho, bhikkhave, cattāro bhadrā assājānīyā santo saṃvijjamānā lokasmiṃ.",
  "an4.113:8.1": "Evamevaṃ kho, bhikkhave, cattārome bhadrā purisājānīyā santo saṃvijjamānā lokasmiṃ.",
  "an4.113:8.2": "Katame cattāro?",
  "an4.113:8.3": "Idha, bhikkhave, ekacco bhadro purisājānīyo suṇāti:",
  "an4.113:8.4": "‘amukasmiṃ nāma gāme vā nigame vā itthī vā puriso vā dukkhito vā <span class=\"var\" title=\"kālakato (bj, s1-3, km, pts1)\" id=\"note317\">kālaṅkato</span> vā’ti.",
  "an4.113:8.5": "So tena saṃvijjati, saṃvegaṃ āpajjati.",
  "an4.113:8.6": "Saṃviggo yoniso padahati.",
  "an4.113:8.7": "Pahitatto kāyena ceva <span class=\"var\" title=\"paramatthasaccaṃ (mr)\" id=\"note318\">paramasaccaṃ</span> sacchikaroti, paññāya ca ativijjha passati.",
  "an4.113:8.8": "Seyyathāpi so, bhikkhave, bhadro assājānīyo patodacchāyaṃ disvā saṃvijjati saṃvegaṃ āpajjati;",
  "an4.113:8.9": "tathūpamāhaṃ, bhikkhave, imaṃ bhadraṃ purisājānīyaṃ vadāmi.",
  "an4.113:8.10": "Evarūpopi, bhikkhave, idhekacco bhadro purisājānīyo hoti.",
  "an4.113:8.11": "Ayaṃ, bhikkhave, paṭhamo bhadro purisājānīyo santo saṃvijjamāno lokasmiṃ.",
  "an4.113:9.1": "Puna caparaṃ, bhikkhave, idhekacco bhadro purisājānīyo na heva kho suṇāti:",
  "an4.113:9.2": "‘amukasmiṃ nāma gāme vā nigame vā itthī vā puriso vā dukkhito vā kālaṅkato vā’ti, api ca kho sāmaṃ passati itthiṃ vā purisaṃ vā dukkhitaṃ vā kālaṅkataṃ vā.",
  "an4.113:9.3": "So tena saṃvijjati, saṃvegaṃ āpajjati.",
  "an4.113:9.4": "Saṃviggo yoniso padahati.",
  "an4.113:9.5": "Pahitatto kāyena ceva paramasaccaṃ sacchikaroti, paññāya ca ativijjha passati.",
  "an4.113:9.6": "Seyyathāpi so, bhikkhave, bhadro assājānīyo lomavedhaviddho saṃvijjati saṃvegaṃ āpajjati;",
  "an4.113:9.7": "tathūpamāhaṃ, bhikkhave, imaṃ bhadraṃ purisājānīyaṃ vadāmi.",
  "an4.113:9.8": "Evarūpopi, bhikkhave, idhekacco bhadro purisājānīyo hoti.",
  "an4.113:9.9": "Ayaṃ, bhikkhave, dutiyo bhadro purisājānīyo santo saṃvijjamāno lokasmiṃ.",
  "an4.113:10.1": "Puna caparaṃ, bhikkhave, idhekacco bhadro purisājānīyo na heva kho suṇāti:",
  "an4.113:10.2": "‘amukasmiṃ nāma gāme vā nigame vā itthī vā puriso vā dukkhito vā kālaṅkato vā’ti, nāpi sāmaṃ passati itthiṃ vā purisaṃ vā dukkhitaṃ vā kālaṅkataṃ vā, api ca khvassa ñāti vā sālohito vā dukkhito vā hoti kālaṅkato vā.",
  "an4.113:10.3": "So tena saṃvijjati, saṃvegaṃ āpajjati.",
  "an4.113:10.4": "Saṃviggo yoniso padahati.",
  "an4.113:10.5": "Pahitatto kāyena ceva paramasaccaṃ sacchikaroti, paññāya ca ativijjha passati.",
  "an4.113:10.6": "Seyyathāpi so, bhikkhave, bhadro assājānīyo cammavedhaviddho saṃvijjati saṃvegaṃ āpajjati;",
  "an4.113:10.7": "tathūpamāhaṃ, bhikkhave, imaṃ bhadraṃ purisājānīyaṃ vadāmi.",
  "an4.113:10.8": "Evarūpopi, bhikkhave, idhekacco bhadro purisājānīyo hoti.",
  "an4.113:10.9": "Ayaṃ, bhikkhave, tatiyo bhadro purisājānīyo santo saṃvijjamāno lokasmiṃ.",
  "an4.113:11.1": "Puna caparaṃ, bhikkhave, idhekacco bhadro purisājānīyo na heva kho suṇāti:",
  "an4.113:11.2": "‘amukasmiṃ nāma gāme vā nigame vā itthī vā puriso vā dukkhito vā kālaṅkato vā’ti, nāpi sāmaṃ passati itthiṃ vā purisaṃ vā dukkhitaṃ vā kālaṅkataṃ vā, nāpissa ñāti vā sālohito vā dukkhito vā hoti kālaṅkato vā, api ca kho sāmaññeva phuṭṭho hoti sārīrikāhi vedanāhi dukkhāhi tibbāhi kharāhi kaṭukāhi asātāhi amanāpāhi pāṇaharāhi.",
  "an4.113:11.3": "So tena saṃvijjati, saṃvegaṃ āpajjati.",
  "an4.113:11.4": "Saṃviggo yoniso padahati.",
  "an4.113:11.5": "Pahitatto kāyena ceva paramasaccaṃ sacchikaroti, paññāya ca ativijjha passati.",
  "an4.113:11.6": "Seyyathāpi so, bhikkhave, bhadro assājānīyo aṭṭhivedhaviddho saṃvijjati saṃvegaṃ āpajjati;",
  "an4.113:11.7": "tathūpamāhaṃ, bhikkhave, imaṃ bhadraṃ purisājānīyaṃ vadāmi.",
  "an4.113:11.8": "Evarūpopi, bhikkhave, idhekacco bhadro purisājānīyo hoti.",
  "an4.113:11.9": "Ayaṃ, bhikkhave, catuttho bhadro purisājānīyo santo saṃvijjamāno lokasmiṃ.",
  "an4.113:11.10": "Ime kho, bhikkhave, cattāro bhadrā purisājānīyā santo saṃvijjamānā lokasmin”ti.",
  "an4.113:12.1": "Tatiyaṃ."
}