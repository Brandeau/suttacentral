{
  "_markup_path": "markup/an/an04/an4.159.html",
  "_alt_strings": [
    "en/sujato/an/an04/an4.159.json"
  ],
  "an4.159:1.1": "Aṅguttara Nikāya 4",
  "an4.159:2.1": "16. Indriyavagga",
  "an4.159:3.1": "159. Bhikkhunīsutta",
  "an4.159:4.1": "<span class=\"evam\">Evaṃ me sutaṃ—​</span>",
  "an4.159:4.2": "ekaṃ samayaṃ āyasmā ānando kosambiyaṃ viharati ghositārāme.",
  "an4.159:4.3": "Atha kho aññatarā bhikkhunī aññataraṃ purisaṃ āmantesi:",
  "an4.159:4.4": "“ehi tvaṃ, ambho purisa, yenayyo ānando tenupasaṅkama;",
  "an4.159:4.5": "upasaṅkamitvā mama vacanena ayyassa ānandassa pāde sirasā vanda:",
  "an4.159:4.6": "‘itthannāmā, bhante, bhikkhunī ābādhikinī dukkhitā bāḷhagilānā.",
  "an4.159:4.7": "Sā ayyassa ānandassa pāde sirasā vandatī’ti.",
  "an4.159:4.8": "Evañca vadehi:",
  "an4.159:4.9": "‘sādhu kira, bhante, ayyo ānando yena bhikkhunupassayo yena sā bhikkhunī tenupasaṅkamatu anukampaṃ upādāyā’”ti.",
  "an4.159:4.10": "“Evaṃ, ayye”ti kho so puriso tassā bhikkhuniyā paṭissutvā yenāyasmā ānando tenupasaṅkami;",
  "an4.159:4.11": "upasaṅkamitvā āyasmantaṃ ānandaṃ abhivādetvā ekamantaṃ nisīdi.",
  "an4.159:4.12": "Ekamantaṃ nisinno kho so puriso āyasmantaṃ ānandaṃ etadavoca:",
  "an4.159:5.1": "“Itthannāmā, bhante, bhikkhunī ābādhikinī dukkhitā bāḷhagilānā.",
  "an4.159:5.2": "Sā āyasmato ānandassa pāde sirasā vandati, evañca vadeti:",
  "an4.159:5.3": "‘sādhu kira, bhante, āyasmā ānando yena bhikkhunupassayo yena sā bhikkhunī tenupasaṅkamatu anukampaṃ upādāyā’”ti.",
  "an4.159:5.4": "Adhivāsesi kho āyasmā ānando tuṇhībhāvena.",
  "an4.159:6.1": "Atha kho āyasmā ānando nivāsetvā pattacīvaramādāya yena bhikkhunupassayo yena sā bhikkhunī tenupasaṅkami.",
  "an4.159:6.2": "Addasā kho sā bhikkhunī āyasmantaṃ ānandaṃ dūratova āgacchantaṃ.",
  "an4.159:6.3": "Disvā sasīsaṃ pārupitvā mañcake nipajji.",
  "an4.159:6.4": "Atha kho āyasmā ānando yena sā bhikkhunī tenupasaṅkami;",
  "an4.159:6.5": "upasaṅkamitvā paññatte āsane nisīdi.",
  "an4.159:6.6": "Nisajja kho āyasmā ānando taṃ bhikkhuniṃ etadavoca:",
  "an4.159:7.1": "“Āhārasambhūto ayaṃ, bhagini, kāyo āhāraṃ nissāya.",
  "an4.159:7.2": "Āhāro pahātabbo.",
  "an4.159:7.3": "Taṇhāsambhūto ayaṃ, bhagini, kāyo taṇhaṃ nissāya.",
  "an4.159:7.4": "Taṇhā pahātabbā.",
  "an4.159:7.5": "Mānasambhūto ayaṃ, bhagini, kāyo mānaṃ nissāya.",
  "an4.159:7.6": "Māno pahātabbo.",
  "an4.159:7.7": "Methunasambhūto ayaṃ, bhagini, kāyo.",
  "an4.159:7.8": "Methune ca setughāto vutto bhagavatā.",
  "an4.159:8.1": "‘Āhārasambhūto ayaṃ, bhagini, kāyo āhāraṃ nissāya.",
  "an4.159:8.2": "Āhāro pahātabbo’ti, iti kho panetaṃ vuttaṃ.",
  "an4.159:8.3": "Kiñcetaṃ paṭicca vuttaṃ?",
  "an4.159:8.4": "Idha, bhagini, bhikkhu paṭisaṅkhā yoniso āhāraṃ āhāreti:",
  "an4.159:8.5": "‘neva davāya na madāya na maṇḍanāya na vibhūsanāya, yāvadeva imassa kāyassa ṭhitiyā yāpanāya vihiṃsūparatiyā brahmacariyānuggahāya.",
  "an4.159:8.6": "Iti purāṇañca vedanaṃ paṭihaṅkhāmi, navañca vedanaṃ na uppādessāmi.",
  "an4.159:8.7": "Yātrā ca me bhavissati anavajjatā ca phāsuvihāro cā’ti.",
  "an4.159:8.8": "So aparena samayena āhāraṃ nissāya āhāraṃ pajahati.",
  "an4.159:8.9": "‘Āhārasambhūto ayaṃ, bhagini, kāyo āhāraṃ nissāya āhāro pahātabbo’ti, iti yaṃ taṃ vuttaṃ idametaṃ paṭicca vuttaṃ.",
  "an4.159:9.1": "‘Taṇhāsambhūto ayaṃ, bhagini, kāyo taṇhaṃ nissāya.",
  "an4.159:9.2": "Taṇhā pahātabbā’ti, iti kho panetaṃ vuttaṃ.",
  "an4.159:9.3": "Kiñcetaṃ paṭicca vuttaṃ?",
  "an4.159:9.4": "Idha, bhagini, bhikkhu suṇāti:",
  "an4.159:9.5": "‘itthannāmo kira bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti.",
  "an4.159:9.6": "Tassa evaṃ hoti:",
  "an4.159:9.7": "‘kudāssu nāma ahampi āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharissāmī’ti.",
  "an4.159:9.8": "So aparena samayena taṇhaṃ nissāya taṇhaṃ pajahati.",
  "an4.159:9.9": "‘Taṇhāsambhūto ayaṃ, bhagini, kāyo taṇhaṃ nissāya taṇhā pahātabbā’ti, iti yaṃ taṃ vuttaṃ idametaṃ paṭicca vuttaṃ.",
  "an4.159:10.1": "‘Mānasambhūto ayaṃ, bhagini, kāyo mānaṃ nissāya.",
  "an4.159:10.2": "Māno pahātabbo’ti, iti kho panetaṃ vuttaṃ.",
  "an4.159:10.3": "Kiñcetaṃ paṭicca vuttaṃ?",
  "an4.159:10.4": "Idha, bhagini, bhikkhu suṇāti:",
  "an4.159:10.5": "‘itthannāmo kira bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti.",
  "an4.159:10.6": "Tassa evaṃ hoti:",
  "an4.159:10.7": "‘so hi nāma āyasmā āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharissati;",
  "an4.159:10.8": "<span class=\"var\" title=\"kimaṅga (bj, pts1)\" id=\"note387\">kimaṅgaṃ</span> panāhan’ti.",
  "an4.159:10.9": "So aparena samayena mānaṃ nissāya mānaṃ pajahati.",
  "an4.159:10.10": "‘Mānasambhūto ayaṃ, bhagini, kāyo, mānaṃ nissāya māno pahātabbo’ti, iti yaṃ taṃ vuttaṃ idametaṃ paṭicca vuttaṃ.",
  "an4.159:11.1": "Methunasambhūto ayaṃ, bhagini, kāyo.",
  "an4.159:11.2": "Methune ca setughāto vutto bhagavatā”ti.",
  "an4.159:12.1": "Atha kho sā bhikkhunī mañcakā vuṭṭhahitvā ekaṃsaṃ uttarāsaṅgaṃ karitvā āyasmato ānandassa pādesu sirasā nipatitvā āyasmantaṃ ānandaṃ etadavoca:",
  "an4.159:12.2": "“accayo maṃ, bhante, accagamā, yathābālaṃ yathāmūḷhaṃ yathāakusalaṃ, yāhaṃ evamakāsiṃ.",
  "an4.159:12.3": "Tassā me, bhante, ayyo ānando accayaṃ accayato paṭiggaṇhātu, āyatiṃ saṃvarāyā”ti.",
  "an4.159:12.4": "“<span class=\"var\" title=\"taggha tvaṃ (pts1, mr)\" id=\"note388\">Taggha taṃ</span>, bhagini, accayo accagamā, yathābālaṃ yathāmūḷhaṃ yathāakusalaṃ, yā tvaṃ evamakāsi.",
  "an4.159:12.5": "Yato ca kho tvaṃ, bhagini, accayaṃ accayato disvā yathādhammaṃ paṭikarosi, taṃ te mayaṃ paṭiggaṇhāma.",
  "an4.159:12.6": "Vuddhi hesā, bhagini, ariyassa vinaye yo accayaṃ accayato disvā yathādhammaṃ paṭikaroti āyatiṃ saṃvaraṃ āpajjatī”ti.",
  "an4.159:13.1": "Navamaṃ."
}