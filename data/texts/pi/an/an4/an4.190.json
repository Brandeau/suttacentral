{
  "_markup_path": "markup/an/an04/an4.190.html",
  "_alt_strings": [
    "en/sujato/an/an04/an4.190.json"
  ],
  "an4.190:1.1": "Aṅguttara Nikāya 4",
  "an4.190:2.1": "19. Brāhmaṇavagga",
  "an4.190:3.1": "<span class=\"var\" id=\"note457\" title=\"bhikkhusaṅghathomanasuttaṃ (bj)\">190. Uposathasutta</span>",
  "an4.190:4.1": "Ekaṃ samayaṃ bhagavā sāvatthiyaṃ viharati pubbārāme migāramātupāsāde.",
  "an4.190:4.2": "Tena kho pana samayena bhagavā tadahuposathe bhikkhusaṃghaparivuto nisinno hoti.",
  "an4.190:4.3": "Atha kho bhagavā tuṇhībhūtaṃ tuṇhībhūtaṃ bhikkhusaṃghaṃ anuviloketvā bhikkhū āmantesi:",
  "an4.190:5.1": "“Apalāpāyaṃ, bhikkhave, parisā nippalāpāyaṃ, bhikkhave, parisā suddhā sāre patiṭṭhitā.",
  "an4.190:5.2": "Tathārūpo ayaṃ, bhikkhave, bhikkhusaṃgho, tathārūpāyaṃ, bhikkhave, parisā.",
  "an4.190:5.3": "Yathārūpā parisā dullabhā dassanāyapi lokasmiṃ, tathārūpo ayaṃ, bhikkhave, bhikkhusaṃgho, tathārūpāyaṃ, bhikkhave, parisā.",
  "an4.190:5.4": "Yathārūpā parisā āhuneyyā pāhuneyyā dakkhiṇeyyā añjalikaraṇīyā anuttaraṃ puññakkhettaṃ lokassa, tathārūpo ayaṃ, bhikkhave, bhikkhusaṃgho, tathārūpāyaṃ, bhikkhave, parisā.",
  "an4.190:5.5": "Yathārūpāya parisāya appaṃ dinnaṃ bahu hoti bahu dinnaṃ bahutaraṃ, tathārūpo ayaṃ, bhikkhave, bhikkhusaṃgho, tathārūpāyaṃ, bhikkhave, parisā.",
  "an4.190:5.6": "Yathārūpaṃ parisaṃ alaṃ yojanagaṇanānipi dassanāya gantuṃ api puṭosenāpi, tathārūpo ayaṃ, bhikkhave, bhikkhusaṃgho,<span class=\"var\" title=\" etthantare pāṭho sī , syā1-3, kaṃ, pā1 potthakesu\" id=\"note458\"> tathārūpāyaṃ, bhikkhave, parisā</span>.",
  "an4.190:6.1": "Santi, bhikkhave, bhikkhū imasmiṃ bhikkhusaṅghe devappattā viharanti;",
  "an4.190:6.2": "santi, bhikkhave, bhikkhū imasmiṃ bhikkhusaṅghe brahmappattā viharanti;",
  "an4.190:6.3": "santi, bhikkhave, bhikkhū imasmiṃ bhikkhusaṅghe āneñjappattā viharanti;",
  "an4.190:6.4": "santi, bhikkhave, bhikkhū imasmiṃ bhikkhusaṅghe ariyappattā viharanti.",
  "an4.190:7.1": "Kathañca, bhikkhave, bhikkhu devappatto hoti?",
  "an4.190:7.2": "Idha, bhikkhave, bhikkhu vivicceva kāmehi … pe … paṭhamaṃ jhānaṃ upasampajja viharati;",
  "an4.190:7.3": "vitakkavicārānaṃ vūpasamā … pe … dutiyaṃ jhānaṃ … pe … tatiyaṃ jhānaṃ … pe … catutthaṃ jhānaṃ upasampajja viharati.",
  "an4.190:7.4": "Evaṃ kho, bhikkhave, bhikkhu devappatto hoti.",
  "an4.190:8.1": "Kathañca, bhikkhave, bhikkhu brahmappatto hoti?",
  "an4.190:8.2": "Idha, bhikkhave, bhikkhu mettāsahagatena cetasā ekaṃ disaṃ pharitvā viharati, tathā dutiyaṃ tathā tatiyaṃ tathā catutthaṃ.",
  "an4.190:8.3": "Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati.",
  "an4.190:8.4": "Karuṇā … muditā … upekkhāsahagatena cetasā ekaṃ disaṃ pharitvā viharati, tathā dutiyaṃ tathā tatiyaṃ tathā catutthaṃ.",
  "an4.190:8.5": "Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjena pharitvā viharati.",
  "an4.190:8.6": "Evaṃ kho, bhikkhave, bhikkhu brahmappatto hoti.",
  "an4.190:9.1": "Kathañca, bhikkhave, bhikkhu āneñjappatto hoti?",
  "an4.190:9.2": "Idha, bhikkhave, bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati.",
  "an4.190:9.3": "Sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati.",
  "an4.190:9.4": "Sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati.",
  "an4.190:9.5": "Sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati.",
  "an4.190:9.6": "Evaṃ kho, bhikkhave, bhikkhu āneñjappatto hoti.",
  "an4.190:10.1": "Kathañca, bhikkhave, bhikkhu ariyappatto hoti?",
  "an4.190:10.2": "Idha, bhikkhave, bhikkhu ‘idaṃ dukkhan’ti yathābhūtaṃ pajānāti … pe … ‘ayaṃ dukkhanirodhagāminī paṭipadā’ti yathābhūtaṃ pajānāti.",
  "an4.190:10.3": "Evaṃ kho, bhikkhave, bhikkhu ariyappatto hotī”ti.",
  "an4.190:11.1": "Dasamaṃ.",
  "an4.190:12.1": "Brāhmaṇavaggo catuttho.",
  "an4.190:13.1": "Yodhā pāṭibhogasutaṃ,",
  "an4.190:13.2": "Abhayaṃ brāhmaṇasaccena pañcamaṃ;",
  "an4.190:13.3": "Ummaggavassakāro,",
  "an4.190:13.4": "Upako sacchikiriyā ca uposathoti."
}