{
  "_markup_path": "markup/an/an04/an4.116.html",
  "_alt_strings": [
    "en/sujato/an/an04/an4.116.json"
  ],
  "an4.116:1.1": "Aṅguttara Nikāya 4",
  "an4.116:2.1": "12. Kesivagga",
  "an4.116:3.1": "116. Appamādasutta",
  "an4.116:4.1": "“Catūhi, bhikkhave, ṭhānehi appamādo karaṇīyo.",
  "an4.116:4.2": "Katamehi catūhi?",
  "an4.116:4.3": "Kāyaduccaritaṃ, bhikkhave, pajahatha, kāyasucaritaṃ bhāvetha;",
  "an4.116:4.4": "tattha ca mā pamādattha.",
  "an4.116:4.5": "Vacīduccaritaṃ, bhikkhave, pajahatha, vacīsucaritaṃ bhāvetha;",
  "an4.116:4.6": "tattha ca mā pamādattha.",
  "an4.116:4.7": "Manoduccaritaṃ, bhikkhave, pajahatha, manosucaritaṃ bhāvetha;",
  "an4.116:4.8": "tattha ca mā pamādattha.",
  "an4.116:4.9": "Micchādiṭṭhiṃ, bhikkhave, pajahatha, sammādiṭṭhiṃ bhāvetha;",
  "an4.116:4.10": "tattha ca mā pamādattha.",
  "an4.116:5.1": "Yato kho, bhikkhave, bhikkhuno kāyaduccaritaṃ pahīnaṃ hoti kāyasucaritaṃ bhāvitaṃ, vacīduccaritaṃ pahīnaṃ hoti vacīsucaritaṃ bhāvitaṃ, manoduccaritaṃ pahīnaṃ hoti manosucaritaṃ bhāvitaṃ, micchādiṭṭhi pahīnā hoti sammādiṭṭhi bhāvitā, so na bhāyati samparāyikassa maraṇassā”ti.",
  "an4.116:6.1": "Chaṭṭhaṃ."
}