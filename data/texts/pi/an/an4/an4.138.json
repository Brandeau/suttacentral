{
  "_markup_path": "markup/an/an04/an4.138.html",
  "_alt_strings": [
    "en/sujato/an/an04/an4.138.json"
  ],
  "an4.138:1.1": "Aṅguttara Nikāya 4",
  "an4.138:2.1": "14. Puggalavagga",
  "an4.138:3.1": "<span class=\"var\" id=\"note366\" title=\"nikaṭṭhapuggalasuttaṃ (bj)\">138. Nikaṭṭhasutta</span>",
  "an4.138:4.1": "“Cattārome, bhikkhave, puggalā santo saṃvijjamānā lokasmiṃ.",
  "an4.138:4.2": "Katame cattāro?",
  "an4.138:4.3": "Nikaṭṭhakāyo anikaṭṭhacitto, anikaṭṭhakāyo nikaṭṭhacitto, anikaṭṭhakāyo ca anikaṭṭhacitto ca, nikaṭṭhakāyo ca nikaṭṭhacitto ca.",
  "an4.138:5.1": "Kathañca, bhikkhave, puggalo nikaṭṭhakāyo hoti anikaṭṭhacitto?",
  "an4.138:5.2": "Idha, bhikkhave, ekacco puggalo <span class=\"var\" title=\"araññe vanapatthāni (bj, pts1)\" id=\"note367\">araññavanapatthāni</span> pantāni senāsanāni paṭisevati.",
  "an4.138:5.3": "So tattha kāmavitakkampi vitakketi byāpādavitakkampi vitakketi vihiṃsāvitakkampi vitakketi.",
  "an4.138:5.4": "Evaṃ kho, bhikkhave, puggalo nikaṭṭhakāyo hoti anikaṭṭhacitto.",
  "an4.138:6.1": "Kathañca, bhikkhave, puggalo anikaṭṭhakāyo hoti nikaṭṭhacitto?",
  "an4.138:6.2": "Idha, bhikkhave, ekacco puggalo naheva kho araññavanapatthāni pantāni senāsanāni paṭisevati.",
  "an4.138:6.3": "So tattha nekkhammavitakkampi vitakketi abyāpādavitakkampi vitakketi avihiṃsāvitakkampi vitakketi.",
  "an4.138:6.4": "Evaṃ kho, bhikkhave, puggalo anikaṭṭhakāyo hoti nikaṭṭhacitto.",
  "an4.138:7.1": "Kathañca, bhikkhave, puggalo anikaṭṭhakāyo ca hoti anikaṭṭhacitto ca?",
  "an4.138:7.2": "Idha, bhikkhave, ekacco puggalo naheva kho araññavanapatthāni pantāni senāsanāni paṭisevati.",
  "an4.138:7.3": "So tattha kāmavitakkampi vitakketi byāpādavitakkampi vitakketi vihiṃsāvitakkampi vitakketi.",
  "an4.138:7.4": "Evaṃ kho, bhikkhave, puggalo anikaṭṭhakāyo ca hoti anikaṭṭhacitto ca.",
  "an4.138:8.1": "Kathañca, bhikkhave, puggalo nikaṭṭhakāyo ca hoti nikaṭṭhacitto ca?",
  "an4.138:8.2": "Idha, bhikkhave, ekacco puggalo araññavanapatthāni pantāni senāsanāni paṭisevati.",
  "an4.138:8.3": "So tattha nekkhammavitakkampi vitakketi abyāpādavitakkampi vitakketi avihiṃsāvitakkampi vitakketi.",
  "an4.138:8.4": "Evaṃ kho, bhikkhave, puggalo nikaṭṭhakāyo ca hoti nikaṭṭhacitto ca.",
  "an4.138:8.5": "Ime kho, bhikkhave, cattāro puggalā santo saṃvijjamānā lokasmin”ti.",
  "an4.138:9.1": "Aṭṭhamaṃ."
}