{
  "_markup_path": "markup/an/an04/an4.016.html",
  "_alt_strings": [
    "en/sujato/an/an04/an4.016.json"
  ],
  "an4.16:1.1": "Aṅguttara Nikāya 4",
  "an4.16:2.1": "2. Caravagga",
  "an4.16:3.1": "16. Sokhummasutta",
  "an4.16:4.1": "“Cattārimāni, bhikkhave, sokhummāni.",
  "an4.16:4.2": "Katamāni cattāri?",
  "an4.16:4.3": "Idha, bhikkhave, bhikkhu rūpasokhummena samannāgato hoti paramena;",
  "an4.16:4.4": "tena ca rūpasokhummena aññaṃ rūpasokhummaṃ uttaritaraṃ vā paṇītataraṃ vā na samanupassati;",
  "an4.16:4.5": "tena ca rūpasokhummena aññaṃ rūpasokhummaṃ uttaritaraṃ vā paṇītataraṃ vā na pattheti.",
  "an4.16:4.6": "Vedanāsokhummena samannāgato hoti paramena;",
  "an4.16:4.7": "tena ca vedanāsokhummena aññaṃ vedanāsokhummaṃ uttaritaraṃ vā paṇītataraṃ vā na samanupassati;",
  "an4.16:4.8": "tena ca vedanāsokhummena aññaṃ vedanāsokhummaṃ uttaritaraṃ vā paṇītataraṃ vā na pattheti.",
  "an4.16:4.9": "Saññāsokhummena samannāgato hoti paramena;",
  "an4.16:4.10": "tena ca saññāsokhummena aññaṃ saññāsokhummaṃ uttaritaraṃ vā paṇītataraṃ vā na samanupassati;",
  "an4.16:4.11": "tena ca saññāsokhummena aññaṃ saññāsokhummaṃ uttaritaraṃ vā paṇītataraṃ vā na pattheti.",
  "an4.16:4.12": "Saṅkhārasokhummena samannāgato hoti paramena;",
  "an4.16:4.13": "tena ca saṅkhārasokhummena aññaṃ saṅkhārasokhummaṃ uttaritaraṃ vā paṇītataraṃ vā na samanupassati;",
  "an4.16:4.14": "tena ca saṅkhārasokhummena aññaṃ saṅkhārasokhummaṃ uttaritaraṃ vā paṇītataraṃ vā na pattheti.",
  "an4.16:4.15": "Imāni kho, bhikkhave, cattāri sokhummānīti.",
  "an4.16:5.1": "Rūpasokhummataṃ ñatvā,",
  "an4.16:5.2": "vedanānañca sambhavaṃ;",
  "an4.16:5.3": "Saññā yato samudeti,",
  "an4.16:5.4": "atthaṃ gacchati yattha ca;",
  "an4.16:5.5": "Saṅkhāre parato ñatvā,",
  "an4.16:5.6": "dukkhato no ca attato.",
  "an4.16:6.1": "Sa ve sammaddaso bhikkhu,",
  "an4.16:6.2": "santo santipade rato;",
  "an4.16:6.3": "Dhāreti antimaṃ dehaṃ,",
  "an4.16:6.4": "jetvā māraṃ savāhinin”ti.",
  "an4.16:7.1": "Chaṭṭhaṃ."
}