{
  "_markup_path": "markup/an/an04/an4.077.html",
  "_alt_strings": [
    "en/sujato/an/an04/an4.077.json"
  ],
  "an4.77:1.1": "Aṅguttara Nikāya 4",
  "an4.77:2.1": "8. Apaṇṇakavagga",
  "an4.77:3.1": "77. Acinteyyasutta",
  "an4.77:4.1": "“Cattārimāni, bhikkhave, acinteyyāni, na cintetabbāni;",
  "an4.77:4.2": "yāni cintento ummādassa vighātassa bhāgī assa.",
  "an4.77:4.3": "Katamāni cattāri?",
  "an4.77:4.4": "Buddhānaṃ, bhikkhave, buddhavisayo acinteyyo, na cintetabbo;",
  "an4.77:4.5": "yaṃ cintento ummādassa vighātassa bhāgī assa.",
  "an4.77:4.6": "Jhāyissa, bhikkhave, jhānavisayo acinteyyo, na cintetabbo;",
  "an4.77:4.7": "yaṃ cintento ummādassa vighātassa bhāgī assa.",
  "an4.77:4.8": "Kammavipāko, bhikkhave, acinteyyo, na cintetabbo;",
  "an4.77:4.9": "yaṃ cintento ummādassa vighātassa bhāgī assa.",
  "an4.77:4.10": "Lokacintā, bhikkhave, acinteyyā, na cintetabbā;",
  "an4.77:4.11": "yaṃ cintento ummādassa vighātassa bhāgī assa.",
  "an4.77:4.12": "Imāni kho, bhikkhave, cattāri acinteyyāni, na cintetabbāni;",
  "an4.77:4.13": "yāni cintento ummādassa vighātassa bhāgī assā”ti.",
  "an4.77:5.1": "Sattamaṃ."
}