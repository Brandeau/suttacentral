{
  "_markup_path": "markup/an/an04/an4.036.html",
  "_alt_strings": [
    "en/sujato/an/an04/an4.036.json"
  ],
  "an4.36:1.1": "Aṅguttara Nikāya 4",
  "an4.36:2.1": "4. Cakkavagga",
  "an4.36:3.1": "36. Doṇasutta",
  "an4.36:4.1": "Ekaṃ samayaṃ bhagavā antarā ca ukkaṭṭhaṃ antarā ca setabyaṃ addhānamaggappaṭipanno hoti.",
  "an4.36:4.2": "Doṇopi sudaṃ brāhmaṇo antarā ca ukkaṭṭhaṃ antarā ca setabyaṃ addhānamaggappaṭipanno hoti.",
  "an4.36:4.3": "Addasā kho doṇo brāhmaṇo bhagavato pādesu cakkāni sahassārāni sanemikāni sanābhikāni sabbākāraparipūrāni;",
  "an4.36:4.4": "disvānassa etadahosi:",
  "an4.36:4.5": "“acchariyaṃ vata bho, abbhutaṃ vata bho.",
  "an4.36:4.6": "Na vatimāni manussabhūtassa padāni bhavissantī”ti.",
  "an4.36:4.7": "Atha kho bhagavā maggā okkamma aññatarasmiṃ rukkhamūle nisīdi pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā.",
  "an4.36:4.8": "Atha kho doṇo brāhmaṇo bhagavato padāni anugacchanto addasa bhagavantaṃ aññatarasmiṃ rukkhamūle nisinnaṃ pāsādikaṃ pasādanīyaṃ santindriyaṃ santamānasaṃ uttamadamathasamathamanuppattaṃ dantaṃ guttaṃ <span class=\"var\" title=\"yatindriyaṃ (s1) | santindriyaṃ (s2, s3, pts1)\" id=\"note119\">saṃyatindriyaṃ</span> nāgaṃ.",
  "an4.36:4.9": "Disvāna yena bhagavā tenupasaṅkami;",
  "an4.36:4.10": "upasaṅkamitvā bhagavantaṃ etadavoca:",
  "an4.36:5.1": "“Devo no bhavaṃ bhavissatī”ti?",
  "an4.36:5.2": "“Na kho ahaṃ, brāhmaṇa, devo bhavissāmī”ti.",
  "an4.36:5.3": "“Gandhabbo no bhavaṃ bhavissatī”ti?",
  "an4.36:5.4": "“Na kho ahaṃ, brāhmaṇa, gandhabbo bhavissāmī”ti.",
  "an4.36:5.5": "“Yakkho no bhavaṃ bhavissatī”ti?",
  "an4.36:5.6": "“Na kho ahaṃ, brāhmaṇa, yakkho bhavissāmī”ti.",
  "an4.36:5.7": "“Manusso no bhavaṃ bhavissatī”ti?",
  "an4.36:5.8": "“Na kho ahaṃ, brāhmaṇa, manusso bhavissāmī”ti.",
  "an4.36:6.1": "“‘Devo no bhavaṃ bhavissatī’ti, iti puṭṭho samāno:",
  "an4.36:6.2": "‘na kho ahaṃ, brāhmaṇa, devo bhavissāmī’ti vadesi.",
  "an4.36:6.3": "‘Gandhabbo no bhavaṃ bhavissatī’ti, iti puṭṭho samāno:",
  "an4.36:6.4": "‘na kho ahaṃ, brāhmaṇa, gandhabbo bhavissāmī’ti vadesi.",
  "an4.36:6.5": "‘Yakkho no bhavaṃ bhavissatī’ti, iti puṭṭho samāno:",
  "an4.36:6.6": "‘na kho ahaṃ, brāhmaṇa, yakkho bhavissāmī’ti vadesi.",
  "an4.36:6.7": "‘Manusso no bhavaṃ bhavissatī’ti, iti puṭṭho samāno:",
  "an4.36:6.8": "‘na kho ahaṃ, brāhmaṇa, manusso bhavissāmī’ti vadesi.",
  "an4.36:6.9": "Atha ko carahi bhavaṃ bhavissatī”ti?",
  "an4.36:7.1": "“Yesaṃ kho ahaṃ, brāhmaṇa, āsavānaṃ appahīnattā devo bhaveyyaṃ, te me āsavā pahīnā ucchinnamūlā tālāvatthukatā anabhāvaṅkatā āyatiṃ anuppādadhammā.",
  "an4.36:7.2": "Yesaṃ kho ahaṃ, brāhmaṇa, āsavānaṃ appahīnattā gandhabbo bhaveyyaṃ … yakkho bhaveyyaṃ … manusso bhaveyyaṃ, te me āsavā pahīnā ucchinnamūlā tālāvatthukatā anabhāvaṅkatā āyatiṃ anuppādadhammā.",
  "an4.36:7.3": "Seyyathāpi, brāhmaṇa, uppalaṃ vā padumaṃ vā puṇḍarīkaṃ vā udake jātaṃ udake saṃvaḍḍhaṃ udakā accuggamma tiṭṭhati anupalittaṃ udakena;",
  "an4.36:7.4": "evamevaṃ kho ahaṃ, brāhmaṇa, loke jāto loke saṃvaḍḍho lokaṃ abhibhuyya viharāmi anupalitto lokena.",
  "an4.36:7.5": "Buddhoti maṃ, brāhmaṇa, dhārehīti.",
  "an4.36:8.1": "Yena devūpapatyassa,",
  "an4.36:8.2": "gandhabbo vā vihaṅgamo;",
  "an4.36:8.3": "Yakkhattaṃ yena gaccheyyaṃ,",
  "an4.36:8.4": "manussattañca abbaje;",
  "an4.36:8.5": "Te mayhaṃ āsavā khīṇā,",
  "an4.36:8.6": "viddhastā vinaḷīkatā.",
  "an4.36:9.1": "Puṇḍarīkaṃ yathā vaggu,",
  "an4.36:9.2": "<span class=\"var\" title=\"toye na upalippati (pts1) | toyena nupalimpati (mr)\" id=\"note120\">Toyena nupalippati</span>;",
  "an4.36:9.3": "<span class=\"var\" title=\"nupalittomhi (bj) | na upalippāmi (pts1) | nupalimpāmi (mr)\" id=\"note121\">Nupalippāmi</span> lokena,",
  "an4.36:9.4": "Tasmā buddhosmi brāhmaṇā”ti.",
  "an4.36:10.1": "Chaṭṭhaṃ."
}