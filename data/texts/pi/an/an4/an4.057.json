{
  "_markup_path": "markup/an/an04/an4.057.html",
  "_alt_strings": [
    "en/sujato/an/an04/an4.057.json"
  ],
  "an4.57:1.1": "Aṅguttara Nikāya 4",
  "an4.57:2.1": "6. Puññābhisandavagga",
  "an4.57:3.1": "57. Suppavāsāsutta",
  "an4.57:4.1": "Ekaṃ samayaṃ bhagavā koliyesu viharati <span class=\"var\" title=\"sajjanelaṃ (bj, pts1) | pajjanelaṃ (s1-3, km)\" id=\"note182\">pajjanikaṃ</span> nāma <span class=\"var\" title=\"koḷiyānaṃ (pts1)\" id=\"note183\">koliyānaṃ</span> nigamo.",
  "an4.57:4.2": "Atha kho bhagavā pubbaṇhasamayaṃ nivāsetvā pattacīvaramādāya yena suppavāsāya koliyadhītuyā nivesanaṃ tenupasaṅkami;",
  "an4.57:4.3": "upasaṅkamitvā paññatte āsane nisīdi.",
  "an4.57:4.4": "Atha kho suppavāsā koliyadhītā bhagavantaṃ paṇītena khādanīyena bhojanīyena sahatthā santappesi sampavāresi.",
  "an4.57:4.5": "Atha kho suppavāsā koliyadhītā bhagavantaṃ bhuttāviṃ onītapattapāṇiṃ ekamantaṃ nisīdi.",
  "an4.57:4.6": "Ekamantaṃ nisinnaṃ kho suppavāsaṃ koliyadhītaraṃ bhagavā etadavoca:",
  "an4.57:5.1": "“Bhojanaṃ, suppavāse, dentī ariyasāvikā paṭiggāhakānaṃ cattāri ṭhānāni deti.",
  "an4.57:5.2": "Katamāni cattāri?",
  "an4.57:5.3": "Āyuṃ deti, vaṇṇaṃ deti, sukhaṃ deti, balaṃ deti.",
  "an4.57:5.4": "Āyuṃ kho pana datvā āyussa bhāginī hoti dibbassa vā mānusassa vā.",
  "an4.57:5.5": "Vaṇṇaṃ datvā vaṇṇassa bhāginī hoti dibbassa vā mānusassa vā.",
  "an4.57:5.6": "Sukhaṃ datvā sukhassa bhāginī hoti dibbassa vā mānusassa vā.",
  "an4.57:5.7": "Balaṃ datvā balassa bhāginī hoti dibbassa vā mānusassa vā.",
  "an4.57:5.8": "Bhojanaṃ, suppavāse, dentī ariyasāvikā paṭiggāhakānaṃ imāni cattāri ṭhānāni detīti.",
  "an4.57:6.1": "<span class=\"var\" title=\"saṅkhataṃ (s1-3)\" id=\"note184\">Susaṅkhataṃ</span> bhojanaṃ yā <span class=\"var\" title=\"yāva deti (s1-3)\" id=\"note185\">dadāti</span>,",
  "an4.57:6.2": "Suciṃ <span class=\"var\" title=\"supaṇītaṃ (mr)\" id=\"note186\">paṇītaṃ</span> rasasā upetaṃ;",
  "an4.57:6.3": "Sā dakkhiṇā ujjugatesu dinnā,",
  "an4.57:6.4": "Caraṇūpapannesu mahaggatesu;",
  "an4.57:6.5": "Puññena puññaṃ saṃsandamānā,",
  "an4.57:6.6": "Mahapphalā lokavidūna vaṇṇitā.",
  "an4.57:7.1": "Etādisaṃ yaññamanussarantā,",
  "an4.57:7.2": "Ye vedajātā vicaranti loke;",
  "an4.57:7.3": "Vineyya maccheramalaṃ samūlaṃ,",
  "an4.57:7.4": "Aninditā saggamupenti ṭhānan”ti.",
  "an4.57:8.1": "Sattamaṃ."
}