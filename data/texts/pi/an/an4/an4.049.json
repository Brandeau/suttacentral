{
  "_markup_path": "markup/an/an04/an4.049.html",
  "_alt_strings": [
    "en/sujato/an/an04/an4.049.json"
  ],
  "an4.49:1.1": "Aṅguttara Nikāya 4",
  "an4.49:2.1": "5. Rohitassavagga",
  "an4.49:3.1": "49. Vipallāsasutta",
  "an4.49:4.1": "<span class=\"cross\" title=\"^ps1.8#1 [Vipallāsakathā] | ^ne4#383 [Vibhaṅga/ Samāropanahāravibhaṅga] | ^pe6#9 [Suttatthasamuccayabhūmi]\" id=\"note159\">*</span> <a class=\"sc\" id=\"1\"></a><a class=\"pts\" id=\"pts2.52\"></a>“Cattārome, bhikkhave, saññāvipallāsā cittavipallāsā diṭṭhivipallāsā.",
  "an4.49:4.2": "Katame cattāro?",
  "an4.49:4.3": "Anicce, bhikkhave, niccanti saññāvipallāso cittavipallāso diṭṭhivipallāso;",
  "an4.49:4.4": "dukkhe, bhikkhave, sukhanti saññāvipallāso cittavipallāso diṭṭhivipallāso;",
  "an4.49:4.5": "anattani, bhikkhave, attāti saññāvipallāso cittavipallāso diṭṭhivipallāso;",
  "an4.49:4.6": "asubhe, bhikkhave, subhanti saññāvipallāso cittavipallāso diṭṭhivipallāso.",
  "an4.49:4.7": "Ime kho, bhikkhave, cattāro saññāvipallāsā cittavipallāsā diṭṭhivipallāsā.",
  "an4.49:5.1": "Cattārome, bhikkhave, nasaññāvipallāsā nacittavipallāsā nadiṭṭhivipallāsā.",
  "an4.49:5.2": "Katame cattāro?",
  "an4.49:5.3": "Anicce, bhikkhave, aniccanti nasaññāvipallāso nacittavipallāso nadiṭṭhivipallāso;",
  "an4.49:5.4": "dukkhe, bhikkhave, dukkhanti nasaññāvipallāso nacittavipallāso nadiṭṭhivipallāso;",
  "an4.49:5.5": "anattani, bhikkhave, anattāti nasaññāvipallāso nacittavipallāso nadiṭṭhivipallāso;",
  "an4.49:5.6": "asubhe, bhikkhave, asubhanti nasaññāvipallāso nacittavipallāso nadiṭṭhivipallāso.",
  "an4.49:5.7": "Ime kho, bhikkhave, cattāro nasaññāvipallāsā nacittavipallāsā nadiṭṭhivipallāsāti.",
  "an4.49:6.1": "<span class=\"cross\" title=\"^ps1.8#1 [Vipallāsakathā]\" id=\"note160\">*</span> <a class=\"sc\" id=\"3\"></a>Anicce niccasaññino,",
  "an4.49:6.2": "dukkhe ca sukhasaññino;",
  "an4.49:6.3": "Anattani ca attāti,",
  "an4.49:6.4": "asubhe subhasaññino;",
  "an4.49:6.5": "Micchādiṭṭhihatā sattā,",
  "an4.49:6.6": "khittacittā visaññino.",
  "an4.49:7.1": "Te yogayuttā mārassa,",
  "an4.49:7.2": "ayogakkhemino janā;",
  "an4.49:7.3": "Sattā gacchanti saṃsāraṃ,",
  "an4.49:7.4": "jātimaraṇagāmino.",
  "an4.49:8.1": "Yadā ca buddhā lokasmiṃ,",
  "an4.49:8.2": "Uppajjanti pabhaṅkarā;",
  "an4.49:8.3": "Te <span class=\"var\" title=\"temaṃ dhammaṃ (bj, s1-3, km)\" id=\"note161\">imaṃ dhammaṃ</span> pakāsenti,",
  "an4.49:8.4": "Dukkhūpasamagāminaṃ.",
  "an4.49:9.1": "Tesaṃ sutvāna sappaññā,",
  "an4.49:9.2": "sacittaṃ <span class=\"var\" title=\"paccaladdhu (^ps1.8#1 [Vipallāsakathā])\" id=\"note162\">paccaladdhā</span> te;",
  "an4.49:9.3": "Aniccaṃ aniccato dakkhuṃ,",
  "an4.49:9.4": "dukkhamaddakkhu dukkhato.",
  "an4.49:10.1": "Anattani anattāti,",
  "an4.49:10.2": "asubhaṃ asubhataddasuṃ;",
  "an4.49:10.3": "Sammādiṭṭhisamādānā,",
  "an4.49:10.4": "sabbaṃ dukkhaṃ upaccagun”ti.",
  "an4.49:11.1": "Navamaṃ."
}