{
  "_markup_path": "markup/an/an04/an4.255.html",
  "_alt_strings": [
    "en/sujato/an/an04/an4.255.json"
  ],
  "an4.255:1.1": "Aṅguttara Nikāya 4",
  "an4.255:2.1": "26. Abhiññāvagga",
  "an4.255:3.1": "255. Pariyesanāsutta",
  "an4.255:4.1": "“Catasso imā, bhikkhave, anariyapariyesanā.",
  "an4.255:4.2": "Katamā catasso?",
  "an4.255:4.3": "Idha, bhikkhave, ekacco attanā jarādhammo samāno jarādhammaṃyeva pariyesati;",
  "an4.255:4.4": "attanā byādhidhammo samāno byādhidhammaṃyeva pariyesati;",
  "an4.255:4.5": "attanā maraṇadhammo samāno maraṇadhammaṃyeva pariyesati;",
  "an4.255:4.6": "attanā saṅkilesadhammo samāno saṅkilesadhammaṃyeva pariyesati.",
  "an4.255:4.7": "Imā kho, bhikkhave, catasso anariyapariyesanā.",
  "an4.255:5.1": "Catasso imā, bhikkhave, ariyapariyesanā.",
  "an4.255:5.2": "Katamā catasso?",
  "an4.255:5.3": "Idha, bhikkhave, ekacco attanā jarādhammo samāno jarādhamme ādīnavaṃ viditvā ajaraṃ anuttaraṃ yogakkhemaṃ nibbānaṃ pariyesati;",
  "an4.255:5.4": "attanā byādhidhammo samāno byādhidhamme ādīnavaṃ viditvā abyādhiṃ anuttaraṃ yogakkhemaṃ nibbānaṃ pariyesati;",
  "an4.255:5.5": "attanā maraṇadhammo samāno maraṇadhamme ādīnavaṃ viditvā amataṃ anuttaraṃ yogakkhemaṃ nibbānaṃ pariyesati;",
  "an4.255:5.6": "attanā saṅkilesadhammo samāno saṅkilesadhamme ādīnavaṃ viditvā asaṅkiliṭṭhaṃ anuttaraṃ yogakkhemaṃ nibbānaṃ pariyesati.",
  "an4.255:5.7": "Imā kho, bhikkhave, catasso ariyapariyesanā”ti.",
  "an4.255:6.1": "Dutiyaṃ."
}