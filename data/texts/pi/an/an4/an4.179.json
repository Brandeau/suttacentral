{
  "_markup_path": "markup/an/an04/an4.179.html",
  "_alt_strings": [
    "en/sujato/an/an04/an4.179.json"
  ],
  "an4.179:1.1": "Aṅguttara Nikāya 4",
  "an4.179:2.1": "18. Sañcetaniyavagga",
  "an4.179:3.1": "<span class=\"var\" id=\"note429\" title=\"parinibbānahetusuttaṃ (bj)\">179. Nibbānasutta</span>",
  "an4.179:4.1": "Atha kho āyasmā ānando yenāyasmā sāriputto tenupasaṅkami;",
  "an4.179:4.2": "upasaṅkamitvā āyasmatā sāriputtena saddhiṃ sammodi.",
  "an4.179:4.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an4.179:4.4": "Ekamantaṃ nisinno kho āyasmā ānando āyasmantaṃ sāriputtaṃ etadavoca:",
  "an4.179:4.5": "“ko nu kho, āvuso sāriputta, hetu ko paccayo, yena midhekacce sattā diṭṭheva dhamme na parinibbāyantī”ti?",
  "an4.179:5.1": "“Idhāvuso ānanda, sattā imā hānabhāgiyā saññāti yathābhūtaṃ nappajānanti, imā ṭhitibhāgiyā saññāti yathābhūtaṃ nappajānanti, imā visesabhāgiyā saññāti yathābhūtaṃ nappajānanti, imā nibbedhabhāgiyā saññāti yathābhūtaṃ nappajānanti.",
  "an4.179:5.2": "Ayaṃ kho, āvuso ānanda, hetu ayaṃ paccayo, yena midhekacce sattā diṭṭheva dhamme na parinibbāyantī”ti.",
  "an4.179:6.1": "“Ko panāvuso sāriputta, hetu ko paccayo, yena midhekacce sattā diṭṭheva dhamme parinibbāyantī”ti?",
  "an4.179:6.2": "“Idhāvuso ānanda, sattā imā hānabhāgiyā saññāti yathābhūtaṃ pajānanti, imā ṭhitibhāgiyā saññāti yathābhūtaṃ pajānanti, imā visesabhāgiyā saññāti yathābhūtaṃ pajānanti, imā nibbedhabhāgiyā saññāti yathābhūtaṃ pajānanti.",
  "an4.179:6.3": "Ayaṃ kho, āvuso ānanda, hetu ayaṃ paccayo, yena midhekacce sattā diṭṭheva dhamme parinibbāyantī”ti.",
  "an4.179:7.1": "Navamaṃ."
}