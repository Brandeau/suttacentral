{
  "_markup_path": "markup/an/an04/an4.189.html",
  "_alt_strings": [
    "en/sujato/an/an04/an4.189.json"
  ],
  "an4.189:1.1": "Aṅguttara Nikāya 4",
  "an4.189:2.1": "19. Brāhmaṇavagga",
  "an4.189:3.1": "189. Sacchikaraṇīyasutta",
  "an4.189:4.1": "“Cattārome, bhikkhave, sacchikaraṇīyā dhammā.",
  "an4.189:4.2": "Katame cattāro?",
  "an4.189:4.3": "Atthi, bhikkhave, dhammā kāyena sacchikaraṇīyā;",
  "an4.189:4.4": "atthi, bhikkhave, dhammā satiyā sacchikaraṇīyā;",
  "an4.189:4.5": "atthi, bhikkhave, dhammā cakkhunā sacchikaraṇīyā;",
  "an4.189:4.6": "atthi, bhikkhave, dhammā paññāya sacchikaraṇīyā.",
  "an4.189:4.7": "Katame ca, bhikkhave, dhammā kāyena sacchikaraṇīyā?",
  "an4.189:4.8": "Aṭṭha vimokkhā, bhikkhave, kāyena sacchikaraṇīyā.",
  "an4.189:5.1": "Katame ca, bhikkhave, dhammā satiyā sacchikaraṇīyā?",
  "an4.189:5.2": "Pubbenivāso, bhikkhave, satiyā sacchikaraṇīyo.",
  "an4.189:6.1": "Katame ca, bhikkhave, dhammā cakkhunā sacchikaraṇīyā?",
  "an4.189:6.2": "Sattānaṃ cutūpapāto, bhikkhave, cakkhunā sacchikaraṇīyo.",
  "an4.189:7.1": "Katame ca, bhikkhave, dhammā paññāya sacchikaraṇīyā?",
  "an4.189:7.2": "Āsavānaṃ khayo, bhikkhave, paññāya sacchikaraṇīyo.",
  "an4.189:7.3": "Ime kho, bhikkhave, cattāro sacchikaraṇīyā dhammā”ti.",
  "an4.189:8.1": "Navamaṃ."
}