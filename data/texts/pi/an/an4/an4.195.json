{
  "_markup_path": "markup/an/an04/an4.195.html",
  "_alt_strings": [
    "en/sujato/an/an04/an4.195.json"
  ],
  "an4.195:1.1": "Aṅguttara Nikāya 4",
  "an4.195:2.1": "20. Mahāvagga",
  "an4.195:3.1": "195. Vappasutta",
  "an4.195:4.1": "Ekaṃ samayaṃ bhagavā sakkesu viharati kapilavatthusmiṃ nigrodhārāme.",
  "an4.195:4.2": "Atha kho vappo sakko nigaṇṭhasāvako yenāyasmā mahāmoggallāno tenupasaṅkami;",
  "an4.195:4.3": "upasaṅkamitvā āyasmantaṃ mahāmoggallānaṃ abhivādetvā ekamantaṃ nisīdi.",
  "an4.195:4.4": "Ekamantaṃ nisinnaṃ kho vappaṃ sakkaṃ nigaṇṭhasāvakaṃ āyasmā mahāmoggallāno etadavoca:",
  "an4.195:5.1": "“Idhassa, vappa, kāyena saṃvuto vācāya saṃvuto manasā saṃvuto avijjāvirāgā vijjuppādā.",
  "an4.195:5.2": "Passasi no tvaṃ, vappa, taṃ ṭhānaṃ yatonidānaṃ purisaṃ dukkhavedaniyā āsavā <span class=\"var\" title=\"anvāssaveyyuṃ (mr)\" id=\"note484\">assaveyyuṃ</span> abhisamparāyan”ti?",
  "an4.195:5.3": "“Passāmahaṃ, bhante, taṃ ṭhānaṃ.",
  "an4.195:5.4": "Idhassa, bhante, pubbe pāpakammaṃ kataṃ avipakkavipākaṃ.",
  "an4.195:5.5": "Tatonidānaṃ purisaṃ dukkhavedaniyā āsavā assaveyyuṃ abhisamparāyan”ti.",
  "an4.195:5.6": "Ayañceva kho pana āyasmato mahāmoggallānassa vappena sakkena nigaṇṭhasāvakena saddhiṃ antarākathā vippakatā hoti.",
  "an4.195:6.1": "Atha kho bhagavā sāyanhasamayaṃ paṭisallānā vuṭṭhito yena upaṭṭhānasālā tenupasaṅkami;",
  "an4.195:6.2": "upasaṅkamitvā paññatte āsane nisīdi.",
  "an4.195:6.3": "Nisajja kho bhagavā āyasmantaṃ mahāmoggallānaṃ etadavoca:",
  "an4.195:7.1": "“Kāya nuttha, moggallāna, etarahi kathāya sannisinnā;",
  "an4.195:7.2": "kā ca pana vo antarākathā vippakatā”ti?",
  "an4.195:7.3": "“Idhāhaṃ, bhante, vappaṃ sakkaṃ nigaṇṭhasāvakaṃ etadavocaṃ:",
  "an4.195:7.4": "‘idhassa, vappa, kāyena saṃvuto vācāya saṃvuto manasā saṃvuto avijjāvirāgā vijjuppādā.",
  "an4.195:7.5": "Passasi no tvaṃ, vappa, taṃ ṭhānaṃ yatonidānaṃ purisaṃ dukkhavedaniyā āsavā assaveyyuṃ abhisamparāyan’ti?",
  "an4.195:7.6": "Evaṃ vutte, bhante, vappo sakko nigaṇṭhasāvako maṃ etadavoca:",
  "an4.195:7.7": "‘passāmahaṃ, bhante, taṃ ṭhānaṃ.",
  "an4.195:7.8": "Idhassa, bhante, pubbe pāpakammaṃ kataṃ avipakkavipākaṃ.",
  "an4.195:7.9": "Tatonidānaṃ purisaṃ dukkhavedaniyā āsavā assaveyyuṃ abhisamparāyan’ti.",
  "an4.195:7.10": "Ayaṃ kho no, bhante, vappena sakkena nigaṇṭhasāvakena saddhiṃ antarākathā vippakatā;",
  "an4.195:7.11": "atha bhagavā anuppatto”ti.",
  "an4.195:8.1": "Atha kho bhagavā vappaṃ sakkaṃ nigaṇṭhasāvakaṃ etadavoca:",
  "an4.195:8.2": "“sace me tvaṃ, vappa, anuññeyyañceva anujāneyyāsi, paṭikkositabbañca paṭikkoseyyāsi, yassa ca me bhāsitassa atthaṃ na jāneyyāsi mamevettha uttari paṭipuccheyyāsi:",
  "an4.195:8.3": "‘idaṃ, bhante, kathaṃ, imassa ko attho’ti, siyā no ettha kathāsallāpo”ti.",
  "an4.195:8.4": "“Anuññeyyañcevāhaṃ, bhante, bhagavato anujānissāmi, paṭikkositabbañca paṭikkosissāmi, yassa cāhaṃ bhagavato bhāsitassa atthaṃ na jānissāmi bhagavantaṃyevettha uttari paṭipucchissāmi:",
  "an4.195:8.5": "‘idaṃ, bhante, kathaṃ, imassa ko attho’ti?",
  "an4.195:8.6": "Hotu no ettha kathāsallāpo”ti.",
  "an4.195:9.1": "“Taṃ kiṃ maññasi, vappa, ye kāyasamārambhapaccayā uppajjanti āsavā vighātapariḷāhā, kāyasamārambhā paṭiviratassa evaṃsa te āsavā vighātapariḷāhā na honti.",
  "an4.195:9.2": "So navañca kammaṃ na karoti, purāṇañca kammaṃ phussa phussa byantīkaroti, sandiṭṭhikā nijjarā akālikā ehipassikā opaneyyikā paccattaṃ veditabbā <span class=\"var\" title=\"viññūhīti (bj, pts1, mr)\" id=\"note485\">viññūhi</span>.",
  "an4.195:9.3": "Passasi no tvaṃ, vappa, taṃ ṭhānaṃ yatonidānaṃ purisaṃ dukkhavedaniyā āsavā assaveyyuṃ abhisamparāyan”ti?",
  "an4.195:9.4": "“No hetaṃ, bhante”.",
  "an4.195:10.1": "“Taṃ kiṃ maññasi, vappa, ye vacīsamārambhapaccayā uppajjanti āsavā vighātapariḷāhā, vacīsamārambhā paṭiviratassa evaṃsa te āsavā vighātapariḷāhā na honti.",
  "an4.195:10.2": "So navañca kammaṃ na karoti, purāṇañca kammaṃ phussa phussa byantīkaroti.",
  "an4.195:10.3": "Sandiṭṭhikā nijjarā akālikā ehipassikā opaneyyikā paccattaṃ veditabbā viññūhi.",
  "an4.195:10.4": "Passasi no tvaṃ, vappa, taṃ ṭhānaṃ yatonidānaṃ purisaṃ dukkhavedaniyā āsavā assaveyyuṃ abhisamparāyan”ti?",
  "an4.195:10.5": "“No hetaṃ, bhante”.",
  "an4.195:11.1": "“Taṃ kiṃ maññasi, vappa, ye manosamārambhapaccayā uppajjanti āsavā vighātapariḷāhā, manosamārambhā paṭiviratassa evaṃsa te āsavā vighātapariḷāhā na honti.",
  "an4.195:11.2": "So navañca kammaṃ na karoti, purāṇañca kammaṃ phussa phussa byantīkaroti.",
  "an4.195:11.3": "Sandiṭṭhikā nijjarā akālikā ehipassikā opaneyyikā paccattaṃ veditabbā viññūhi.",
  "an4.195:11.4": "Passasi no tvaṃ, vappa, taṃ ṭhānaṃ yatonidānaṃ purisaṃ dukkhavedaniyā āsavā assaveyyuṃ abhisamparāyan”ti?",
  "an4.195:11.5": "“No hetaṃ, bhante”.",
  "an4.195:12.1": "“Taṃ kiṃ maññasi, vappa, ye avijjāpaccayā uppajjanti āsavā vighātapariḷāhā, avijjāvirāgā vijjuppādā evaṃsa te āsavā vighātapariḷāhā na honti.",
  "an4.195:12.2": "So navañca kammaṃ na karoti, purāṇañca kammaṃ phussa phussa byantīkaroti.",
  "an4.195:12.3": "Sandiṭṭhikā nijjarā akālikā ehipassikā opaneyyikā paccattaṃ veditabbā viññūhi.",
  "an4.195:12.4": "Passasi no tvaṃ, vappa, taṃ ṭhānaṃ yatonidānaṃ purisaṃ dukkhavedaniyā āsavā assaveyyuṃ abhisamparāyan”ti?",
  "an4.195:12.5": "“No hetaṃ, bhante”.",
  "an4.195:13.1": "“Evaṃ sammā vimuttacittassa kho, vappa, bhikkhuno cha satatavihārā adhigatā honti.",
  "an4.195:13.2": "So cakkhunā rūpaṃ disvā neva sumano hoti na dummano;",
  "an4.195:13.3": "upekkhako viharati sato sampajāno.",
  "an4.195:13.4": "Sotena saddaṃ sutvā … pe … ghānena gandhaṃ ghāyitvā … pe … jivhāya rasaṃ sāyitvā … pe … kāyena phoṭṭhabbaṃ phusitvā … pe … manasā dhammaṃ viññāya neva sumano hoti na dummano;",
  "an4.195:13.5": "upekkhako viharati sato sampajāno.",
  "an4.195:13.6": "So kāyapariyantikaṃ vedanaṃ vediyamāno ‘kāyapariyantikaṃ vedanaṃ vediyāmī’ti pajānāti;",
  "an4.195:13.7": "jīvitapariyantikaṃ vedanaṃ vediyamāno ‘jīvitapariyantikaṃ vedanaṃ vediyāmī’ti pajānāti;",
  "an4.195:13.8": "‘kāyassa bhedā uddhaṃ jīvitapariyādānā idheva sabbavedayitāni anabhinanditāni sītī bhavissantī’ti pajānāti.",
  "an4.195:14.1": "Seyyathāpi, vappa, thūṇaṃ paṭicca chāyā paññāyati.",
  "an4.195:14.2": "Atha puriso āgaccheyya kuddālapiṭakaṃ ādāya.",
  "an4.195:14.3": "So taṃ thūṇaṃ mūle chindeyya;",
  "an4.195:14.4": "mūle chinditvā palikhaṇeyya;",
  "an4.195:14.5": "palikhaṇitvā mūlāni uddhareyya, antamaso <span class=\"var\" title=\"usīranāḷamattānipi (bj) | usīranālimattānipi (pts1)\" id=\"note486\">usīranāḷimattānipi</span>.",
  "an4.195:14.6": "So taṃ thūṇaṃ khaṇḍākhaṇḍikaṃ chindeyya.",
  "an4.195:14.7": "Khaṇḍākhaṇḍikaṃ chetvā phāleyya.",
  "an4.195:14.8": "Phāletvā sakalikaṃ sakalikaṃ kareyya.",
  "an4.195:14.9": "Sakalikaṃ sakalikaṃ katvā vātātape visoseyya.",
  "an4.195:14.10": "Vātātape visosetvā agginā ḍaheyya.",
  "an4.195:14.11": "Agginā ḍahetvā masiṃ kareyya.",
  "an4.195:14.12": "Masiṃ karitvā mahāvāte vā ophuṇeyya nadiyā vā sīghasotāya pavāheyya.",
  "an4.195:14.13": "Evaṃ hissa, vappa, yā thūṇaṃ paṭicca chāyā sā ucchinnamūlā tālāvatthukatā anabhāvaṃkatā āyatiṃ anuppādadhammā.",
  "an4.195:15.1": "Evamevaṃ kho, vappa, evaṃ sammā vimuttacittassa bhikkhuno cha satatavihārā adhigatā honti.",
  "an4.195:15.2": "So cakkhunā rūpaṃ disvā neva sumano hoti na dummano;",
  "an4.195:15.3": "upekkhako viharati sato sampajāno.",
  "an4.195:15.4": "Sotena saddaṃ sutvā … pe … ghānena gandhaṃ ghāyitvā … pe … jivhāya rasaṃ sāyitvā … pe … kāyena phoṭṭhabbaṃ phusitvā … pe … manasā dhammaṃ viññāya neva sumano hoti na dummano;",
  "an4.195:15.5": "upekkhako viharati sato sampajāno.",
  "an4.195:15.6": "So kāyapariyantikaṃ vedanaṃ vediyamāno ‘kāyapariyantikaṃ vedanaṃ vediyāmī’ti pajānāti;",
  "an4.195:15.7": "jīvitapariyantikaṃ vedanaṃ vediyamāno ‘jīvitapariyantikaṃ vedanaṃ vediyāmī’ti pajānāti;",
  "an4.195:15.8": "‘kāyassa bhedā uddhaṃ jīvitapariyādānā idheva sabbavedayitāni anabhinanditāni sītī bhavissantī’ti pajānāti”.",
  "an4.195:16.1": "Evaṃ vutte, vappo sakko nigaṇṭhasāvako bhagavantaṃ etadavoca:",
  "an4.195:16.2": "“seyyathāpi, bhante, puriso udayatthiko assapaṇiyaṃ poseyya.",
  "an4.195:16.3": "So udayañceva nādhigaccheyya, uttariñca kilamathassa vighātassa bhāgī assa.",
  "an4.195:16.4": "Evamevaṃ kho ahaṃ, bhante, udayatthiko bāle nigaṇṭhe payirupāsiṃ.",
  "an4.195:16.5": "Svāhaṃ udayañceva nādhigacchiṃ, uttariñca kilamathassa vighātassa bhāgī ahosiṃ.",
  "an4.195:16.6": "Esāhaṃ, bhante, ajjatagge yo me bālesu nigaṇṭhesu pasādo taṃ mahāvāte vā ophuṇāmi nadiyā vā sīghasotāya pavāhemi.",
  "an4.195:16.7": "Abhikkantaṃ, bhante … pe … upāsakaṃ maṃ, bhante, bhagavā dhāretu ajjatagge pāṇupetaṃ saraṇaṃ gatan”ti.",
  "an4.195:17.1": "Pañcamaṃ."
}