{
  "_markup_path": "markup/an/an04/an4.178.html",
  "_alt_strings": [
    "en/sujato/an/an04/an4.178.json"
  ],
  "an4.178:1.1": "Aṅguttara Nikāya 4",
  "an4.178:2.1": "18. Sañcetaniyavagga",
  "an4.178:3.1": "<span class=\"var\" id=\"note423\" title=\"cetovimuttisuttaṃ (bj)\">178. Jambālīsutta</span>",
  "an4.178:4.1": "“Cattārome, bhikkhave, puggalā santo saṃvijjamānā lokasmiṃ.",
  "an4.178:4.2": "Katame cattāro?",
  "an4.178:4.3": "Idha, bhikkhave, bhikkhu aññataraṃ santaṃ cetovimuttiṃ upasampajja viharati.",
  "an4.178:4.4": "So sakkāyanirodhaṃ manasi karoti.",
  "an4.178:4.5": "Tassa sakkāyanirodhaṃ manasi karoto sakkāyanirodhe cittaṃ na pakkhandati nappasīdati na santiṭṭhati nādhimuccati.",
  "an4.178:4.6": "<span class=\"var\" title=\"tassa kho etaṃ (bj, s1-3, km, pts1) | evaṃ kho tassa (?)\" id=\"note424\">Tassa kho evaṃ</span>, bhikkhave, bhikkhuno na sakkāyanirodho pāṭikaṅkho.",
  "an4.178:4.7": "Seyyathāpi, bhikkhave, puriso <span class=\"var\" title=\"lasagatena (bj, pts1) | lapagatena (s1-3)\" id=\"note425\">lepagatena</span> hatthena sākhaṃ gaṇheyya, tassa so hattho sajjeyyapi <span class=\"var\" title=\"gaṇheyyāpi (pts1) | gayheyyapi (?)\" id=\"note426\">gaṇheyyapi</span> <span class=\"var\" title=\"khajjeyyapi (bj) | bajjheyyāpi (pts1)\" id=\"note427\">bajjheyyapi</span>;",
  "an4.178:4.8": "evamevaṃ kho, bhikkhave, bhikkhu aññataraṃ santaṃ cetovimuttiṃ upasampajja viharati.",
  "an4.178:4.9": "So sakkāyanirodhaṃ manasi karoti.",
  "an4.178:4.10": "Tassa sakkāyanirodhaṃ manasi karoto sakkāyanirodhe cittaṃ na pakkhandati nappasīdati na santiṭṭhati nādhimuccati.",
  "an4.178:4.11": "<span class=\"var\" title=\"tassa kho etaṃ (bj, s1-3, km, pts1) | evaṃ kho tassa (?)\" id=\"note428\">Tassa kho evaṃ</span>, bhikkhave, bhikkhuno na sakkāyanirodho pāṭikaṅkho.",
  "an4.178:5.1": "Idha pana, bhikkhave, bhikkhu aññataraṃ santaṃ cetovimuttiṃ upasampajja viharati.",
  "an4.178:5.2": "So sakkāyanirodhaṃ manasi karoti.",
  "an4.178:5.3": "Tassa sakkāyanirodhaṃ manasi karoto sakkāyanirodhe cittaṃ pakkhandati pasīdati santiṭṭhati adhimuccati.",
  "an4.178:5.4": "Tassa kho evaṃ, bhikkhave, bhikkhuno sakkāyanirodho pāṭikaṅkho.",
  "an4.178:5.5": "Seyyathāpi, bhikkhave, puriso suddhena hatthena sākhaṃ gaṇheyya, tassa so hattho neva sajjeyya na gaṇheyya na bajjheyya;",
  "an4.178:5.6": "evamevaṃ kho, bhikkhave, bhikkhu aññataraṃ santaṃ cetovimuttiṃ upasampajja viharati.",
  "an4.178:5.7": "So sakkāyanirodhaṃ manasi karoti.",
  "an4.178:5.8": "Tassa sakkāyanirodhaṃ manasi karoto sakkāyanirodhe cittaṃ pakkhandati pasīdati santiṭṭhati adhimuccati.",
  "an4.178:5.9": "Tassa kho evaṃ, bhikkhave, bhikkhuno sakkāyanirodho pāṭikaṅkho.",
  "an4.178:6.1": "Idha pana, bhikkhave, bhikkhu aññataraṃ santaṃ cetovimuttiṃ upasampajja viharati.",
  "an4.178:6.2": "So avijjāppabhedaṃ manasi karoti.",
  "an4.178:6.3": "Tassa avijjāppabhedaṃ manasi karoto avijjāppabhede cittaṃ na pakkhandati nappasīdati na santiṭṭhati nādhimuccati.",
  "an4.178:6.4": "Tassa kho evaṃ, bhikkhave, bhikkhuno na avijjāppabhedo pāṭikaṅkho.",
  "an4.178:6.5": "Seyyathāpi, bhikkhave, jambālī anekavassagaṇikā.",
  "an4.178:6.6": "Tassā puriso yāni ceva āyamukhāni tāni pidaheyya, yāni ca apāyamukhāni tāni vivareyya, devo ca na sammā dhāraṃ anuppaveccheyya.",
  "an4.178:6.7": "Evañhi tassā, bhikkhave, jambāliyā na āḷippabhedo pāṭikaṅkho.",
  "an4.178:6.8": "Evamevaṃ kho, bhikkhave, bhikkhu aññataraṃ santaṃ cetovimuttiṃ upasampajja viharati.",
  "an4.178:6.9": "So avijjāppabhedaṃ manasi karoti.",
  "an4.178:6.10": "Tassa avijjāppabhedaṃ manasi karoto avijjāppabhede cittaṃ na pakkhandati nappasīdati na santiṭṭhati nādhimuccati.",
  "an4.178:6.11": "Tassa kho evaṃ, bhikkhave, bhikkhuno na avijjāppabhedo pāṭikaṅkho.",
  "an4.178:7.1": "Idha pana, bhikkhave, bhikkhu aññataraṃ santaṃ cetovimuttiṃ upasampajja viharati.",
  "an4.178:7.2": "So avijjāppabhedaṃ manasi karoti.",
  "an4.178:7.3": "Tassa avijjāppabhedaṃ manasi karoto avijjāppabhede cittaṃ pakkhandati pasīdati santiṭṭhati adhimuccati.",
  "an4.178:7.4": "Tassa kho evaṃ, bhikkhave, bhikkhuno avijjāppabhedo pāṭikaṅkho.",
  "an4.178:7.5": "Seyyathāpi, bhikkhave, jambālī anekavassagaṇikā.",
  "an4.178:7.6": "Tassā puriso yāni ceva āyamukhāni tāni vivareyya, yāni ca apāyamukhāni tāni pidaheyya, devo ca sammā dhāraṃ anuppaveccheyya.",
  "an4.178:7.7": "Evañhi tassā, bhikkhave, jambāliyā āḷippabhedo pāṭikaṅkho.",
  "an4.178:7.8": "Evamevaṃ kho, bhikkhave, bhikkhu aññataraṃ santaṃ cetovimuttiṃ upasampajja viharati.",
  "an4.178:7.9": "So avijjāppabhedaṃ manasi karoti.",
  "an4.178:7.10": "Tassa avijjāppabhedaṃ manasi karoto avijjāppabhede cittaṃ pakkhandati pasīdati santiṭṭhati adhimuccati.",
  "an4.178:7.11": "Tassa kho evaṃ, bhikkhave, bhikkhuno avijjāppabhedo pāṭikaṅkho.",
  "an4.178:7.12": "Ime kho, bhikkhave, cattāro puggalā santo saṃvijjamānā lokasmin”ti.",
  "an4.178:8.1": "Aṭṭhamaṃ."
}