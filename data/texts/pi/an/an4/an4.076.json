{
  "_markup_path": "markup/an/an04/an4.076.html",
  "_alt_strings": [
    "en/sujato/an/an04/an4.076.json"
  ],
  "an4.76:1.1": "Aṅguttara Nikāya 4",
  "an4.76:2.1": "8. Apaṇṇakavagga",
  "an4.76:3.1": "76. Kusinārasutta",
  "an4.76:4.1": "Ekaṃ samayaṃ bhagavā kusinārāyaṃ viharati upavattane mallānaṃ sālavane antarena yamakasālānaṃ parinibbānasamaye.",
  "an4.76:4.2": "Tatra kho bhagavā bhikkhū āmantesi:",
  "an4.76:4.3": "“bhikkhavo”ti.",
  "an4.76:4.4": "“Bhadante”ti te bhikkhū bhagavato paccassosuṃ.",
  "an4.76:4.5": "Bhagavā etadavoca:",
  "an4.76:5.1": "<span class=\"cross\" title=\"^dn16#232 [Mahāparinibbānasutta/35. Tathāgatapacchimavācā]\" id=\"note243\">*</span> <a class=\"sc\" id=\"2\"></a>“Siyā kho pana, bhikkhave, ekabhikkhussapi kaṅkhā vā vimati vā buddhe vā dhamme vā saṃghe vā magge vā paṭipadāya vā, pucchatha, bhikkhave, mā pacchā vippaṭisārino ahuvattha:",
  "an4.76:5.2": "‘sammukhībhūto no satthā ahosi, nāsakkhimha bhagavantaṃ sammukhā paṭipucchitun’”ti.",
  "an4.76:5.3": "Evaṃ vutte, te bhikkhū tuṇhī ahesuṃ.",
  "an4.76:6.1": "Dutiyampi kho bhagavā bhikkhū āmantesi:",
  "an4.76:6.2": "“siyā kho pana, bhikkhave, ekabhikkhussapi kaṅkhā vā vimati vā buddhe vā dhamme vā saṅghe vā magge vā paṭipadāya vā, pucchatha, bhikkhave, mā pacchā vippaṭisārino ahuvattha:",
  "an4.76:6.3": "‘sammukhībhūto no satthā ahosi, nāsakkhimha bhagavantaṃ sammukhā paṭipucchitun’”ti.",
  "an4.76:6.4": "Dutiyampi kho te bhikkhū tuṇhī ahesuṃ.",
  "an4.76:7.1": "Tatiyampi kho bhagavā bhikkhū āmantesi:",
  "an4.76:7.2": "“siyā kho pana, bhikkhave, ekabhikkhussapi kaṅkhā vā vimati vā buddhe vā dhamme vā saṅghe vā magge vā paṭipadāya vā, pucchatha, bhikkhave, mā pacchā vippaṭisārino ahuvattha:",
  "an4.76:7.3": "‘sammukhībhūto no satthā ahosi, nāsakkhimha bhagavantaṃ sammukhā paṭipucchitun’”ti.",
  "an4.76:7.4": "Tatiyampi kho te bhikkhū tuṇhī ahesuṃ.",
  "an4.76:8.1": "Atha kho bhagavā bhikkhū āmantesi:",
  "an4.76:8.2": "“siyā kho pana, bhikkhave, satthugāravenapi na puccheyyātha, sahāyakopi, bhikkhave, sahāyakassa ārocetū”ti.",
  "an4.76:8.3": "Evaṃ vutte, te bhikkhū tuṇhī ahesuṃ.",
  "an4.76:8.4": "Atha kho āyasmā ānando bhagavantaṃ etadavoca:",
  "an4.76:8.5": "“acchariyaṃ, bhante, abbhutaṃ, bhante.",
  "an4.76:8.6": "Evaṃ pasanno ahaṃ, bhante.",
  "an4.76:8.7": "Natthi imasmiṃ bhikkhusaṅghe ekabhikkhussapi kaṅkhā vā vimati vā buddhe vā dhamme vā saṅghe vā magge vā paṭipadāya vā”ti.",
  "an4.76:9.1": "“Pasādā kho tvaṃ, ānanda, vadesi.",
  "an4.76:9.2": "Ñāṇameva hettha, ānanda, tathāgatassa:",
  "an4.76:9.3": "‘natthi imasmiṃ bhikkhusaṅghe ekabhikkhussapi kaṅkhā vā vimati vā buddhe vā dhamme vā saṅghe vā magge vā paṭipadāya vā’.",
  "an4.76:9.4": "Imesañhi, ānanda, pañcannaṃ bhikkhusatānaṃ yo pacchimako bhikkhu so sotāpanno avinipātadhammo niyato sambodhiparāyaṇo”ti.",
  "an4.76:10.1": "Chaṭṭhaṃ."
}