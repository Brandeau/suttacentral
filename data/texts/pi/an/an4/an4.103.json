{
  "_markup_path": "markup/an/an04/an4.103.html",
  "_alt_strings": [
    "en/sujato/an/an04/an4.103.json"
  ],
  "an4.103:1.1": "Aṅguttara Nikāya 4",
  "an4.103:2.1": "11. Valāhakavagga",
  "an4.103:3.1": "103. Kumbhasutta",
  "an4.103:4.1": "<span class=\"cross\" title=\"^pp2.4#48 [Catukkapuggalapaññatti]\" id=\"note293\">*</span> <a class=\"sc\" id=\"1\"></a>“Cattārome, bhikkhave, kumbhā.",
  "an4.103:4.2": "Katame cattāro?",
  "an4.103:4.3": "Tuccho pihito, pūro vivaṭo, tuccho vivaṭo, pūro pihito—",
  "an4.103:4.4": "ime kho, bhikkhave, cattāro kumbhā.",
  "an4.103:4.5": "Evamevaṃ kho, bhikkhave, cattāro kumbhūpamā puggalā santo saṃvijjamānā lokasmiṃ.",
  "an4.103:4.6": "Katame cattāro?",
  "an4.103:4.7": "Tuccho pihito, pūro vivaṭo, tuccho vivaṭo, pūro pihito.",
  "an4.103:5.1": "Kathañca, bhikkhave, puggalo tuccho hoti pihito?",
  "an4.103:5.2": "Idha, bhikkhave, ekaccassa puggalassa pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "an4.103:5.3": "So ‘idaṃ dukkhan’ti yathābhūtaṃ nappajānāti … pe … ‘ayaṃ dukkhanirodhagāminī paṭipadā’ti yathābhūtaṃ nappajānāti.",
  "an4.103:5.4": "Evaṃ kho, bhikkhave, puggalo tuccho hoti pihito.",
  "an4.103:5.5": "Seyyathāpi so, bhikkhave, kumbho tuccho pihito;",
  "an4.103:5.6": "tathūpamāhaṃ, bhikkhave, imaṃ puggalaṃ vadāmi.",
  "an4.103:6.1": "Kathañca, bhikkhave, puggalo pūro hoti vivaṭo?",
  "an4.103:6.2": "Idha, bhikkhave, ekaccassa puggalassa na pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "an4.103:6.3": "So ‘idaṃ dukkhan’ti yathābhūtaṃ pajānāti … pe … ‘ayaṃ dukkhanirodhagāminī paṭipadā’ti yathābhūtaṃ pajānāti.",
  "an4.103:6.4": "Evaṃ kho, bhikkhave, puggalo pūro hoti vivaṭo.",
  "an4.103:6.5": "Seyyathāpi so, bhikkhave, kumbho pūro vivaṭo;",
  "an4.103:6.6": "tathūpamāhaṃ, bhikkhave, imaṃ puggalaṃ vadāmi.",
  "an4.103:7.1": "Kathañca, bhikkhave, puggalo tuccho hoti vivaṭo?",
  "an4.103:7.2": "Idha, bhikkhave, ekaccassa puggalassa na pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "an4.103:7.3": "So ‘idaṃ dukkhan’ti yathābhūtaṃ nappajānāti … pe … ‘ayaṃ dukkhanirodhagāminī paṭipadā’ti yathābhūtaṃ nappajānāti.",
  "an4.103:7.4": "Evaṃ kho, bhikkhave, puggalo tuccho hoti vivaṭo.",
  "an4.103:7.5": "Seyyathāpi so, bhikkhave, kumbho tuccho vivaṭo;",
  "an4.103:7.6": "tathūpamāhaṃ, bhikkhave, imaṃ puggalaṃ vadāmi.",
  "an4.103:8.1": "Kathañca, bhikkhave, puggalo pūro hoti pihito?",
  "an4.103:8.2": "Idha, bhikkhave, ekaccassa puggalassa pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "an4.103:8.3": "So ‘idaṃ dukkhan’ti yathābhūtaṃ pajānāti … pe … ‘ayaṃ dukkhanirodhagāminī paṭipadā’ti yathābhūtaṃ pajānāti.",
  "an4.103:8.4": "Evaṃ kho, bhikkhave, puggalo pūro hoti pihito.",
  "an4.103:8.5": "Seyyathāpi so, bhikkhave, kumbho pūro pihito;",
  "an4.103:8.6": "tathūpamāhaṃ, bhikkhave, imaṃ puggalaṃ vadāmi.",
  "an4.103:8.7": "Ime kho, bhikkhave, cattāro kumbhūpamā puggalā santo saṃvijjamānā lokasmin”ti.",
  "an4.103:9.1": "Tatiyaṃ."
}