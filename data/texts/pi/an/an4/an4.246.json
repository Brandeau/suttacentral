{
  "_markup_path": "markup/an/an04/an4.246.html",
  "_alt_strings": [
    "en/sujato/an/an04/an4.246.json"
  ],
  "an4.246:1.1": "Aṅguttara Nikāya 4",
  "an4.246:2.1": "25. Āpattibhayavagga",
  "an4.246:3.1": "246. Seyyāsutta",
  "an4.246:4.1": "“Catasso imā, bhikkhave, seyyā.",
  "an4.246:4.2": "Katamā catasso?",
  "an4.246:4.3": "Petaseyyā, kāmabhogiseyyā, sīhaseyyā, tathāgataseyyā.",
  "an4.246:4.4": "Katamā ca, bhikkhave, petaseyyā?",
  "an4.246:4.5": "Yebhuyyena, bhikkhave, petā uttānā senti;",
  "an4.246:4.6": "ayaṃ vuccati, bhikkhave, petaseyyā.",
  "an4.246:5.1": "Katamā ca, bhikkhave, kāmabhogiseyyā?",
  "an4.246:5.2": "Yebhuyyena, bhikkhave, kāmabhogī vāmena passena senti;",
  "an4.246:5.3": "ayaṃ vuccati, bhikkhave, kāmabhogiseyyā.",
  "an4.246:6.1": "Katamā ca, bhikkhave, sīhaseyyā?",
  "an4.246:6.2": "Sīho, bhikkhave, migarājā dakkhiṇena passena seyyaṃ kappeti, pāde pādaṃ accādhāya, antarasatthimhi naṅguṭṭhaṃ anupakkhipitvā.",
  "an4.246:6.3": "So paṭibujjhitvā purimaṃ kāyaṃ abbhunnāmetvā pacchimaṃ kāyaṃ anuviloketi.",
  "an4.246:6.4": "Sace, bhikkhave, sīho migarājā kiñci passati kāyassa vikkhittaṃ vā visaṭaṃ vā, tena, bhikkhave, sīho migarājā anattamano hoti.",
  "an4.246:6.5": "Sace pana, bhikkhave, sīho migarājā na kiñci passati kāyassa vikkhittaṃ vā visaṭaṃ vā, tena, bhikkhave, sīho migarājā attamano hoti.",
  "an4.246:6.6": "Ayaṃ vuccati, bhikkhave, sīhaseyyā.",
  "an4.246:7.1": "Katamā ca, bhikkhave, tathāgataseyyā?",
  "an4.246:7.2": "Idha, bhikkhave, tathāgato vivicceva kāmehi … pe … catutthaṃ jhānaṃ upasampajja viharati.",
  "an4.246:7.3": "Ayaṃ vuccati, bhikkhave, tathāgataseyyā.",
  "an4.246:7.4": "Imā kho, bhikkhave, catasso seyyā”ti.",
  "an4.246:8.1": "Catutthaṃ."
}