{
  "_markup_path": "markup/an/an04/an4.022.html",
  "_alt_strings": [
    "en/sujato/an/an04/an4.022.json"
  ],
  "an4.22:1.1": "Aṅguttara Nikāya 4",
  "an4.22:2.1": "3. Uruvelavagga",
  "an4.22:3.1": "22. Dutiyauruvelasutta",
  "an4.22:4.1": "“Ekamidāhaṃ, bhikkhave, samayaṃ uruvelāyaṃ viharāmi najjā nerañjarāya tīre ajapālanigrodhe paṭhamābhisambuddho.",
  "an4.22:4.2": "Atha kho, bhikkhave, sambahulā brāhmaṇā jiṇṇā vuddhā mahallakā addhagatā vayoanuppattā yenāhaṃ tenupasaṅkamiṃsu;",
  "an4.22:4.3": "upasaṅkamitvā mayā saddhiṃ sammodiṃsu.",
  "an4.22:4.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.",
  "an4.22:4.5": "Ekamantaṃ nisinnā kho, bhikkhave, te brāhmaṇā maṃ etadavocuṃ:",
  "an4.22:4.6": "‘sutaṃ <span class=\"var\" title=\"metaṃ (si, s1-3, km, mr) | ne (pts1)\" id=\"note66\">netaṃ</span>, bho gotama:",
  "an4.22:4.7": "“na samaṇo gotamo brāhmaṇe jiṇṇe vuddhe mahallake addhagate vayoanuppatte abhivādeti vā paccuṭṭheti vā āsanena vā nimantetī”ti.",
  "an4.22:4.8": "Tayidaṃ, bho gotama, tatheva.",
  "an4.22:4.9": "Na hi bhavaṃ gotamo brāhmaṇe jiṇṇe vuddhe mahallake addhagate vayoanuppatte abhivādeti vā paccuṭṭheti vā āsanena vā nimanteti.",
  "an4.22:4.10": "Tayidaṃ, bho gotama, na sampannamevā’ti.",
  "an4.22:5.1": "Tassa mayhaṃ, bhikkhave, etadahosi:",
  "an4.22:5.2": "‘<span class=\"var\" title=\"na vatime (bj) | nacayime (s1-3, km) | na vata me (pts1)\" id=\"note67\">nayime</span> āyasmanto jānanti theraṃ vā therakaraṇe vā dhamme’ti.",
  "an4.22:5.3": "Vuddho cepi, bhikkhave, hoti āsītiko vā nāvutiko vā vassasatiko vā jātiyā.",
  "an4.22:5.4": "So ca hoti akālavādī abhūtavādī anatthavādī adhammavādī avinayavādī, anidhānavatiṃ vācaṃ bhāsitā akālena anapadesaṃ apariyantavatiṃ anatthasaṃhitaṃ.",
  "an4.22:5.5": "Atha kho so ‘bālo thero’tveva saṅkhaṃ gacchati.",
  "an4.22:6.1": "Daharo cepi, bhikkhave, hoti yuvā susukāḷakeso bhadrena yobbanena samannāgato paṭhamena vayasā.",
  "an4.22:6.2": "So ca hoti kālavādī bhūtavādī atthavādī dhammavādī vinayavādī nidhānavatiṃ vācaṃ bhāsitā kālena sāpadesaṃ pariyantavatiṃ atthasaṃhitaṃ.",
  "an4.22:6.3": "Atha kho so ‘paṇḍito thero’tveva saṅkhaṃ gacchati.",
  "an4.22:7.1": "Cattārome, bhikkhave, therakaraṇā dhammā.",
  "an4.22:7.2": "Katame cattāro?",
  "an4.22:7.3": "Idha, bhikkhave, bhikkhu sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu",
  "an4.22:8.1": "Bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā <span class=\"var\" title=\"sātthā sabyañjanā (bj) | sātthā savyañjanā (pts1)\" id=\"note68\">sātthaṃ sabyañjanaṃ</span> <span class=\"var\" title=\"kevalaparipuṇṇā (bj)\" id=\"note69\">kevalaparipuṇṇaṃ</span> parisuddhaṃ brahmacariyaṃ abhivadanti, tathārūpāssa dhammā bahussutā honti <span class=\"var\" title=\"dhatā (bj, s1-3, km, pts1)\" id=\"note70\">dhātā</span> vacasā paricitā manasānupekkhitā, diṭṭhiyā suppaṭividdhā.",
  "an4.22:10.1": "Catunnaṃ jhānānaṃ ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī akasiralābhī.",
  "an4.22:11.1": "Āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati.",
  "an4.22:11.2": "Ime kho, bhikkhave, cattāro therakaraṇā dhammāti.",
  "an4.22:12.1": "Yo uddhatena cittena,",
  "an4.22:12.2": "samphañca bahu bhāsati;",
  "an4.22:12.3": "Asamāhitasaṅkappo,",
  "an4.22:12.4": "asaddhammarato mago;",
  "an4.22:12.5": "Ārā so thāvareyyamhā,",
  "an4.22:12.6": "pāpadiṭṭhi anādaro.",
  "an4.22:13.1": "Yo ca sīlena sampanno,",
  "an4.22:13.2": "sutavā paṭibhānavā;",
  "an4.22:13.3": "<span class=\"var\" title=\"saññato dhīradhammesu (bj) | saṃyutto thiradhammesu (s1-3, km)\" id=\"note71\">Saññato dhīro dhammesu</span>,",
  "an4.22:13.4": "paññāyatthaṃ vipassati.",
  "an4.22:14.1": "Pāragū sabbadhammānaṃ,",
  "an4.22:14.2": "akhilo paṭibhānavā;",
  "an4.22:14.3": "Pahīnajātimaraṇo,",
  "an4.22:14.4": "brahmacariyassa kevalī.",
  "an4.22:15.1": "Tamahaṃ vadāmi theroti,",
  "an4.22:15.2": "yassa no santi āsavā;",
  "an4.22:15.3": "Āsavānaṃ khayā bhikkhu,",
  "an4.22:15.4": "so theroti pavuccatī”ti.",
  "an4.22:16.1": "Dutiyaṃ."
}