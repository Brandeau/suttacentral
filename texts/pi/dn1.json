{
  "author": "PTS",
  "division": "Majjhima Nikāya 1",
  "title": "Mūlapariyāyasutta",
  "meta": "<p>Pali text from the Mahāsaṅgīti Tipiṭaka Buddhavasse 2500</p>",
  "segments": {
        "segment3.1": "<span class='evam'>Evaṃ me sutaṃ—​</span>", 
        "segment3.2": "ekaṃ samayaṃ bhagavā ukkaṭṭhāyaṃ viharati subhagavane sālarājamūle.", 
        "segment3.3": "Tatra kho bhagavā bhikkhū āmantesi:", 
        "segment3.4": "“bhikkhavo”ti.", 
        "segment3.5": "“Bhadante”ti te bhikkhū bhagavato paccassosuṃ.", 
        "segment3.6": "Bhagavā etadavoca: <a class='wp' id='wp2'></a>", 
        "segment3.7": "“sabbadhammamūlapariyāyaṃ vo, bhikkhave, desessāmi.", 
        "segment3.8": "Taṃ suṇātha, sādhukaṃ manasi karotha, bhāsissāmī”ti.", 
        "segment3.9": "“Evaṃ, bhante”ti kho te bhikkhū bhagavato paccassosuṃ.", 
        "segment3.10": "Bhagavā etadavoca:", 
        "segment4.1": "“Idha, bhikkhave, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto—", 
        "segment4.2": "pathaviṃ pathavito sañjānāti;", 
        "segment4.3": "pathaviṃ pathavito saññatvā pathaviṃ maññati, pathaviyā maññati, pathavito maññati, pathaviṃ meti maññati, pathaviṃ abhinandati.", 
        "segment4.4": "Taṃ kissa hetu?", 
        "segment4.5": "‘Apariññātaṃ tassā’ti vadāmi. <span class='brnum'>(1)</span>", 
        "segment5.1": "Āpaṃ āpato sañjānāti;", 
        "segment5.2": "āpaṃ āpato saññatvā āpaṃ maññati, āpasmiṃ maññati, āpato maññati, āpaṃ meti maññati, āpaṃ abhinandati.", 
        "segment5.3": "Taṃ kissa hetu?", 
        "segment5.4": "‘Apariññātaṃ tassā’ti vadāmi. <span class='brnum'>(2)</span>", 
        "segment6.1": "Tejaṃ tejato sañjānāti;", 
        "segment6.2": "tejaṃ tejato saññatvā tejaṃ maññati, tejasmiṃ maññati, tejato maññati, tejaṃ meti maññati, tejaṃ abhinandati.", 
        "segment6.3": "Taṃ kissa hetu?", 
        "segment6.4": "‘Apariññātaṃ tassā’ti vadāmi. <span class='brnum'>(3)</span>", 
        "segment7.1": "Vāyaṃ vāyato sañjānāti;", 
        "segment7.2": "vāyaṃ vāyato saññatvā vāyaṃ maññati, vāyasmiṃ maññati, vāyato maññati, vāyaṃ meti maññati, vāyaṃ abhinandati.", 
        "segment7.3": "Taṃ kissa hetu?", 
        "segment7.4": "‘Apariññātaṃ tassā’ti vadāmi. <span class='brnum'>(4)</span>", 
        "segment8.1": "Bhūte bhūtato sañjānāti;", 
        "segment8.2": "bhūte bhūtato saññatvā bhūte maññati, bhūtesu maññati, bhūtato maññati, bhūte meti maññati, bhūte abhinandati.", 
        "segment8.3": "Taṃ kissa hetu?", 
        "segment8.4": "‘Apariññātaṃ tassā’ti vadāmi. <span class='brnum'>(5)</span>", 
        "segment9.1": "Deve devato sañjānāti;", 
        "segment9.2": "deve devato saññatvā deve maññati, devesu maññati, devato maññati, deve meti maññati, deve abhinandati.", 
        "segment9.3": "Taṃ kissa hetu?", 
        "segment9.4": "‘Apariññātaṃ tassā’ti vadāmi. <span class='brnum'>(6)</span>", 
        "segment10.1": "Pajāpatiṃ pajāpatito sañjānāti;", 
        "segment10.2": "pajāpatiṃ pajāpatito saññatvā pajāpatiṃ maññati, pajāpatismiṃ maññati, pajāpatito maññati, pajāpatiṃ meti maññati, pajāpatiṃ abhinandati.", 
        "segment10.3": "Taṃ kissa hetu?", 
        "segment10.4": "‘Apariññātaṃ tassā’ti vadāmi. <span class='brnum'>(7)</span>", 
        "segment11.1": "Brahmaṃ brahmato sañjānāti;", 
        "segment11.2": "brahmaṃ brahmato saññatvā brahmaṃ maññati, brahmasmiṃ maññati, brahmato maññati, brahmaṃ meti maññati, brahmaṃ abhinandati.", 
        "segment11.3": "Taṃ kissa hetu?", 
        "segment11.4": "‘Apariññātaṃ tassā’ti vadāmi. <span class='brnum'>(8)</span>", 
        "segment12.1": "Ābhassare ābhassarato sañjānāti;", 
        "segment12.2": "ābhassare ābhassarato saññatvā ābhassare maññati, ābhassaresu maññati, ābhassarato maññati, ābhassare meti maññati, ābhassare abhinandati.", 
        "segment12.3": "Taṃ kissa hetu?", 
        "segment12.4": "‘Apariññātaṃ tassā’ti vadāmi. <span class='brnum'>(9)</span>", 
        "segment13.1": "Subhakiṇhe subhakiṇhato sañjānāti;", 
        "segment13.2": "subhakiṇhe subhakiṇhato saññatvā subhakiṇhe maññati, subhakiṇhesu maññati, subhakiṇhato maññati, subhakiṇhe meti maññati, subhakiṇhe abhinandati.", 
        "segment13.3": "Taṃ kissa hetu?", 
        "segment13.4": "‘Apariññātaṃ tassā’ti vadāmi. <span class='brnum'>(10)</span>", 
        "segment14.1": "Vehapphale vehapphalato sañjānāti;", 
        "segment14.2": "vehapphale vehapphalato saññatvā vehapphale maññati, vehapphalesu maññati, vehapphalato maññati, vehapphale meti maññati, vehapphale abhinandati.", 
        "segment14.3": "Taṃ kissa hetu?", 
        "segment14.4": "‘Apariññātaṃ tassā’ti vadāmi. <span class='brnum'>(11)</span>", 
        "segment15.1": "Abhibhuṃ abhibhuto sañjānāti;", 
        "segment15.2": "abhibhuṃ abhibhuto saññatvā abhibhuṃ maññati, abhibhusmiṃ maññati, abhibhuto maññati, abhibhuṃ meti maññati, abhibhuṃ abhinandati.", 
        "segment15.3": "Taṃ kissa hetu?", 
        "segment15.4": "‘Apariññātaṃ tassā’ti vadāmi. <span class='brnum'>(12)</span>", 
        "segment16.1": "Ākāsānañcāyatanaṃ ākāsānañcāyatanato sañjānāti;", 
        "segment16.2": "ākāsānañcāyatanaṃ ākāsānañcāyatanato saññatvā ākāsānañcāyatanaṃ maññati, ākāsānañcāyatanasmiṃ maññati, ākāsānañcāyatanato maññati, ākāsānañcāyatanaṃ meti maññati, ākāsānañcāyatanaṃ abhinandati.", 
        "segment16.3": "Taṃ kissa hetu?", 
        "segment16.4": "‘Apariññātaṃ tassā’ti vadāmi. <span class='brnum'>(13)</span>", 
        "segment17.1": "Viññāṇañcāyatanaṃ viññāṇañcāyatanato sañjānāti;", 
        "segment17.2": "viññāṇañcāyatanaṃ viññāṇañcāyatanato saññatvā viññāṇañcāyatanaṃ maññati, viññāṇañcāyatanasmiṃ maññati, viññāṇañcāyatanato maññati, viññāṇañcāyatanaṃ meti maññati, viññāṇañcāyatanaṃ abhinandati.", 
        "segment17.3": "Taṃ kissa hetu?", 
        "segment17.4": "‘Apariññātaṃ tassā’ti vadāmi. <span class='brnum'>(14)</span>", 
        "segment18.1": "Ākiñcaññāyatanaṃ ākiñcaññāyatanato sañjānāti;", 
        "segment18.2": "ākiñcaññāyatanaṃ ākiñcaññāyatanato saññatvā ākiñcaññāyatanaṃ maññati, ākiñcaññāyatanasmiṃ maññati, ākiñcaññāyatanato maññati, ākiñcaññāyatanaṃ meti maññati, ākiñcaññāyatanaṃ abhinandati.", 
        "segment18.3": "Taṃ kissa hetu?", 
        "segment18.4": "‘Apariññātaṃ tassā’ti vadāmi. <span class='brnum'>(15)</span>", 
        "segment19.1": "Nevasaññānāsaññāyatanaṃ nevasaññānāsaññāyatanato sañjānāti;", 
        "segment19.2": "nevasaññānāsaññāyatanaṃ nevasaññānāsaññāyatanato saññatvā nevasaññānāsaññāyatanaṃ maññati, nevasaññānāsaññāyatanasmiṃ maññati, nevasaññānāsaññāyatanato maññati, nevasaññānāsaññāyatanaṃ meti maññati, nevasaññānāsaññāyatanaṃ abhinandati.", 
        "segment19.3": "Taṃ kissa hetu?", 
        "segment19.4": "‘Apariññātaṃ tassā’ti vadāmi. <span class='brnum'>(16)</span>", 
        "segment20.1": "Diṭṭhaṃ diṭṭhato sañjānāti;", 
        "segment20.2": "diṭṭhaṃ diṭṭhato saññatvā diṭṭhaṃ maññati, diṭṭhasmiṃ maññati, diṭṭhato maññati, diṭṭhaṃ meti maññati, diṭṭhaṃ abhinandati.", 
        "segment20.3": "Taṃ kissa hetu?", 
        "segment20.4": "‘Apariññātaṃ tassā’ti vadāmi. <span class='brnum'>(17)</span>", 
        "segment21.1": "Sutaṃ sutato sañjānāti;", 
        "segment21.2": "sutaṃ sutato saññatvā sutaṃ maññati, sutasmiṃ maññati, sutato maññati, sutaṃ meti maññati, sutaṃ abhinandati.", 
        "segment21.3": "Taṃ kissa hetu?", 
        "segment21.4": "‘Apariññātaṃ tassā’ti vadāmi. <span class='brnum'>(18)</span>", 
        "segment22.1": "Mutaṃ mutato sañjānāti;", 
        "segment22.2": "mutaṃ mutato saññatvā mutaṃ maññati, mutasmiṃ maññati, mutato maññati, mutaṃ meti maññati, mutaṃ abhinandati.", 
        "segment22.3": "Taṃ kissa hetu?", 
        "segment22.4": "‘Apariññātaṃ tassā’ti vadāmi. <span class='brnum'>(19)</span>", 
        "segment23.1": "Viññātaṃ viññātato sañjānāti;", 
        "segment23.2": "viññātaṃ viññātato saññatvā viññātaṃ maññati, viññātasmiṃ maññati, viññātato maññati, viññātaṃ meti maññati, viññātaṃ abhinandati.", 
        "segment23.3": "Taṃ kissa hetu?", 
        "segment23.4": "‘Apariññātaṃ tassā’ti vadāmi. <span class='brnum'>(20)</span>", 
        "segment24.1": "Ekattaṃ ekattato sañjānāti;", 
        "segment24.2": "ekattaṃ ekattato saññatvā ekattaṃ maññati, ekattasmiṃ maññati, ekattato maññati, ekattaṃ meti maññati, ekattaṃ abhinandati.", 
        "segment24.3": "Taṃ kissa hetu?", 
        "segment24.4": "‘Apariññātaṃ tassā’ti vadāmi. <span class='brnum'>(21)</span>", 
        "segment25.1": "Nānattaṃ nānattato sañjānāti;", 
        "segment25.2": "nānattaṃ nānattato saññatvā nānattaṃ maññati, nānattasmiṃ maññati, nānattato maññati, nānattaṃ meti maññati, nānattaṃ abhinandati.", 
        "segment25.3": "Taṃ kissa hetu?", 
        "segment25.4": "‘Apariññātaṃ tassā’ti vadāmi. <span class='brnum'>(22)</span>", 
        "segment26.1": "Sabbaṃ sabbato sañjānāti;", 
        "segment26.2": "sabbaṃ sabbato saññatvā sabbaṃ maññati, sabbasmiṃ maññati, sabbato maññati, sabbaṃ meti maññati, sabbaṃ abhinandati.", 
        "segment26.3": "Taṃ kissa hetu?", 
        "segment26.4": "‘Apariññātaṃ tassā’ti vadāmi. <span class='brnum'>(23)</span>", 
        "segment27.1": "Nibbānaṃ nibbānato sañjānāti;", 
        "segment27.2": "nibbānaṃ nibbānato saññatvā nibbānaṃ maññati, nibbānasmiṃ maññati, nibbānato maññati, nibbānaṃ meti maññati, nibbānaṃ abhinandati.", 
        "segment27.3": "Taṃ kissa hetu?", 
        "segment27.4": "‘Apariññātaṃ tassā’ti vadāmi. <span class='brnum'>(24)</span>", 
        "segment28.1": "Puthujjanavasena paṭhamanayabhūmiparicchedo niṭṭhito.", 
        "segment29.1": "Yopi so, bhikkhave, bhikkhu sekkho appattamānaso anuttaraṃ yogakkhemaṃ patthayamāno viharati, sopi pathaviṃ pathavito abhijānāti;", 
        "segment29.2": "pathaviṃ pathavito abhiññāya pathaviṃ mā maññi, pathaviyā mā maññi, pathavito mā maññi, pathaviṃ meti mā maññi, pathaviṃ mābhinandi.", 
        "segment29.3": "Taṃ kissa hetu?", 
        "segment29.4": "‘Pariññeyyaṃ tassā’ti vadāmi.", 
        "segment30.1": "Āpaṃ …", 
        "segment30.2": "pe …", 
        "segment30.3": "tejaṃ …", 
        "segment30.4": "vāyaṃ …", 
        "segment30.5": "bhūte …", 
        "segment30.6": "deve …", 
        "segment30.7": "pajāpatiṃ …", 
        "segment30.8": "brahmaṃ …", 
        "segment30.9": "ābhassare …", 
        "segment30.10": "subhakiṇhe …", 
        "segment30.11": "vehapphale …", 
        "segment30.12": "abhibhuṃ …", 
        "segment30.13": "ākāsānañcāyatanaṃ …", 
        "segment30.14": "viññāṇañcāyatanaṃ …", 
        "segment30.15": "ākiñcaññāyatanaṃ …", 
        "segment30.16": "nevasaññānāsaññāyatanaṃ …", 
        "segment30.17": "diṭṭhaṃ …", 
        "segment30.18": "sutaṃ …", 
        "segment30.19": "mutaṃ …", 
        "segment30.20": "viññātaṃ …", 
        "segment30.21": "ekattaṃ …", 
        "segment30.22": "nānattaṃ …", 
        "segment30.23": "sabbaṃ …", 
        "segment30.24": "nibbānaṃ nibbānato abhijānāti;", 
        "segment30.25": "nibbānaṃ<a class='wp' id='wp50'></a> nibbānato abhiññāya nibbānaṃ mā maññi, nibbānasmiṃ mā maññi, nibbānato mā maññi, nibbānaṃ meti mā maññi, nibbānaṃ mābhinandi.", 
        "segment30.26": "Taṃ kissa hetu?", 
        "segment30.27": "‘Pariññeyyaṃ tassā’ti vadāmi.", 
        "segment31.1": "Sekkhavasena dutiyanayabhūmiparicchedo niṭṭhito.", 
        "segment32.1": "Yopi so, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto, sopi pathaviṃ pathavito abhijānāti;", 
        "segment32.2": "pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati.", 
        "segment32.3": "Taṃ kissa hetu?", 
        "segment32.4": "‘Pariññātaṃ tassā’ti vadāmi.", 
        "segment33.1": "Āpaṃ …", 
        "segment33.2": "pe …", 
        "segment33.3": "tejaṃ …", 
        "segment33.4": "vāyaṃ …", 
        "segment33.5": "bhūte …", 
        "segment33.6": "deve …", 
        "segment33.7": "pajāpatiṃ …", 
        "segment33.8": "brahmaṃ …", 
        "segment33.9": "ābhassare …", 
        "segment33.10": "subhakiṇhe …", 
        "segment33.11": "vehapphale …", 
        "segment33.12": "abhibhuṃ …", 
        "segment33.13": "ākāsānañcāyatanaṃ …", 
        "segment33.14": "viññāṇañcāyatanaṃ …", 
        "segment33.15": "ākiñcaññāyatanaṃ …", 
        "segment33.16": "nevasaññānāsaññāyatanaṃ …", 
        "segment33.17": "diṭṭhaṃ …", 
        "segment33.18": "sutaṃ …", 
        "segment33.19": "mutaṃ …", 
        "segment33.20": "viññātaṃ …", 
        "segment33.21": "ekattaṃ …", 
        "segment33.22": "nānattaṃ …", 
        "segment33.23": "sabbaṃ …", 
        "segment33.24": "nibbānaṃ nibbānato abhijānāti;", 
        "segment33.25": "nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati.", 
        "segment33.26": "Taṃ kissa hetu?", 
        "segment33.27": "‘Pariññātaṃ tassā’ti vadāmi.", 
        "segment34.1": "Khīṇāsavavasena tatiyanayabhūmiparicchedo niṭṭhito.", 
        "segment35.1": "Yopi so, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññā vimutto, sopi pathaviṃ pathavito abhijānāti;", 
        "segment35.2": "pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati.", 
        "segment35.3": "Taṃ kissa hetu?", 
        "segment35.4": "Khayā rāgassa, vītarāgattā.", 
        "segment36.1": "Āpaṃ …", 
        "segment36.2": "pe …", 
        "segment36.3": "tejaṃ …", 
        "segment36.4": "vāyaṃ …", 
        "segment36.5": "bhūte …", 
        "segment36.6": "deve …", 
        "segment36.7": "pajāpatiṃ …", 
        "segment36.8": "brahmaṃ …", 
        "segment36.9": "ābhassare …", 
        "segment36.10": "subhakiṇhe …", 
        "segment36.11": "vehapphale …", 
        "segment36.12": "abhibhuṃ …", 
        "segment36.13": "ākāsānañcāyatanaṃ …", 
        "segment36.14": "viññāṇañcāyatanaṃ …", 
        "segment36.15": "ākiñcaññāyatanaṃ …", 
        "segment36.16": "nevasaññānāsaññāyatanaṃ …", 
        "segment36.17": "diṭṭhaṃ …", 
        "segment36.18": "sutaṃ …", 
        "segment36.19": "mutaṃ …", 
        "segment36.20": "viññātaṃ …", 
        "segment36.21": "ekattaṃ …", 
        "segment36.22": "nānattaṃ …", 
        "segment36.23": "sabbaṃ …", 
        "segment36.24": "nibbānaṃ nibbānato abhijānāti;", 
        "segment36.25": "nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati.", 
        "segment36.26": "Taṃ kissa hetu?", 
        "segment36.27": "Khayā rāgassa, vītarāgattā.", 
        "segment37.1": "Khīṇāsavavasena catutthanayabhūmiparicchedo niṭṭhito.", 
        "segment38.1": "Yopi so, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto, sopi pathaviṃ pathavito abhijānāti;", 
        "segment38.2": "pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati.", 
        "segment38.3": "Taṃ kissa hetu?", 
        "segment38.4": "Khayā dosassa, vītadosattā.", 
        "segment39.1": "Āpaṃ …", 
        "segment39.2": "pe …", 
        "segment39.3": "tejaṃ …", 
        "segment39.4": "vāyaṃ …", 
        "segment39.5": "bhūte …", 
        "segment39.6": "deve …", 
        "segment39.7": "pajāpatiṃ …", 
        "segment39.8": "brahmaṃ …", 
        "segment39.9": "ābhassare …", 
        "segment39.10": "subhakiṇhe …", 
        "segment39.11": "vehapphale …", 
        "segment39.12": "abhibhuṃ …", 
        "segment39.13": "ākāsānañcāyatanaṃ …", 
        "segment39.14": "viññāṇañcāyatanaṃ …", 
        "segment39.15": "ākiñcaññāyatanaṃ …", 
        "segment39.16": "nevasaññānāsaññāyatanaṃ …", 
        "segment39.17": "diṭṭhaṃ …", 
        "segment39.18": "sutaṃ …", 
        "segment39.19": "mutaṃ …", 
        "segment39.20": "viññātaṃ …", 
        "segment39.21": "ekattaṃ …", 
        "segment39.22": "nānattaṃ …", 
        "segment39.23": "sabbaṃ …", 
        "segment39.24": "nibbānaṃ nibbānato abhijānāti;", 
        "segment39.25": "nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati.", 
        "segment39.26": "Taṃ kissa hetu?", 
        "segment39.27": "Khayā dosassa, vītadosattā.", 
        "segment40.1": "Khīṇāsavavasena pañcamanayabhūmiparicchedo niṭṭhito.", 
        "segment41.1": "Yopi so, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto, sopi pathaviṃ pathavito abhijānāti;", 
        "segment41.2": "pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati.", 
        "segment41.3": "Taṃ kissa hetu?", 
        "segment41.4": "Khayā mohassa, vītamohattā.", 
        "segment42.1": "Āpaṃ …", 
        "segment42.2": "pe …", 
        "segment42.3": "tejaṃ …", 
        "segment42.4": "vāyaṃ …", 
        "segment42.5": "bhūte …", 
        "segment42.6": "deve …", 
        "segment42.7": "pajāpatiṃ …", 
        "segment42.8": "brahmaṃ …", 
        "segment42.9": "ābhassare …", 
        "segment42.10": "subhakiṇhe …", 
        "segment42.11": "vehapphale …", 
        "segment42.12": "abhibhuṃ …", 
        "segment42.13": "ākāsānañcāyatanaṃ …", 
        "segment42.14": "viññāṇañcāyatanaṃ …", 
        "segment42.15": "ākiñcaññāyatanaṃ …", 
        "segment42.16": "nevasaññānāsaññāyatanaṃ …", 
        "segment42.17": "diṭṭhaṃ …", 
        "segment42.18": "sutaṃ …", 
        "segment42.19": "mutaṃ …", 
        "segment42.20": "viññātaṃ …", 
        "segment42.21": "ekattaṃ …", 
        "segment42.22": "nānattaṃ …", 
        "segment42.23": "sabbaṃ …", 
        "segment42.24": "nibbānaṃ nibbānato abhijānāti;", 
        "segment42.25": "nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati.", 
        "segment42.26": "Taṃ kissa hetu?", 
        "segment42.27": "Khayā mohassa, vītamohattā.", 
        "segment43.1": "Khīṇāsavavasena chaṭṭhanayabhūmiparicchedo niṭṭhito.", 
        "segment44.1": "Tathāgatopi, bhikkhave, arahaṃ sammāsambuddho pathaviṃ pathavito abhijānāti;", 
        "segment44.2": "pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati.", 
        "segment44.3": "Taṃ kissa hetu?", 
        "segment44.4": "‘Pariññātantaṃ tathāgatassā’ti vadāmi.", 
        "segment45.1": "Āpaṃ …", 
        "segment45.2": "pe …", 
        "segment45.3": "tejaṃ …", 
        "segment45.4": "vāyaṃ …", 
        "segment45.5": "bhūte …", 
        "segment45.6": "deve …", 
        "segment45.7": "pajāpatiṃ …", 
        "segment45.8": "brahmaṃ …", 
        "segment45.9": "ābhassare …", 
        "segment45.10": "subhakiṇhe …", 
        "segment45.11": "vehapphale …", 
        "segment45.12": "abhibhuṃ …", 
        "segment45.13": "ākāsānañcāyatanaṃ …", 
        "segment45.14": "viññāṇañcāyatanaṃ …", 
        "segment45.15": "ākiñcaññāyatanaṃ …", 
        "segment45.16": "nevasaññānāsaññāyatanaṃ …", 
        "segment45.17": "diṭṭhaṃ …", 
        "segment45.18": "sutaṃ …", 
        "segment45.19": "mutaṃ …", 
        "segment45.20": "viññātaṃ …", 
        "segment45.21": "ekattaṃ …", 
        "segment45.22": "nānattaṃ …", 
        "segment45.23": "sabbaṃ …", 
        "segment45.24": "nibbānaṃ nibbānato abhijānāti;", 
        "segment45.25": "nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati.", 
        "segment45.26": "Taṃ kissa hetu?", 
        "segment45.27": "‘Pariññātantaṃ tathāgatassā’ti vadāmi.", 
        "segment46.1": "Tathāgatavasena sattamanayabhūmiparicchedo niṭṭhito.", 
        "segment47.1": "Tathāgatopi, bhikkhave, arahaṃ sammāsambuddho pathaviṃ pathavito abhijānāti;", 
        "segment47.2": "pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati.", 
        "segment47.3": "Taṃ kissa hetu?", 
        "segment47.4": "‘Nandī dukkhassa mūlan’ti—", 
        "segment47.5": "iti viditvā ‘bhavā jāti bhūtassa jarāmaraṇan’ti.", 
        "segment47.6": "Tasmātiha, bhikkhave, ‘tathāgato sabbaso taṇhānaṃ khayā virāgā nirodhā cāgā paṭinissaggā anuttaraṃ sammāsambodhiṃ abhisambuddho’ti vadāmi.", 
        "segment48.1": "Āpaṃ …", 
        "segment48.2": "pe …", 
        "segment48.3": "tejaṃ …", 
        "segment48.4": "vāyaṃ …", 
        "segment48.5": "bhūte …", 
        "segment48.6": "deve …", 
        "segment48.7": "pajāpatiṃ …", 
        "segment48.8": "brahmaṃ …", 
        "segment48.9": "ābhassare …", 
        "segment48.10": "subhakiṇhe …", 
        "segment48.11": "vehapphale …", 
        "segment48.12": "abhibhuṃ …", 
        "segment48.13": "ākāsānañcāyatanaṃ …", 
        "segment48.14": "viññāṇañcāyatanaṃ …", 
        "segment48.15": "ākiñcaññāyatanaṃ …", 
        "segment48.16": "nevasaññānāsaññāyatanaṃ …", 
        "segment48.17": "diṭṭhaṃ …", 
        "segment48.18": "sutaṃ …", 
        "segment48.19": "mutaṃ …", 
        "segment48.20": "viññātaṃ …", 
        "segment48.21": "ekattaṃ …", 
        "segment48.22": "nānattaṃ …", 
        "segment48.23": "sabbaṃ …", 
        "segment48.24": "nibbānaṃ nibbānato abhijānāti;", 
        "segment48.25": "nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati.", 
        "segment48.26": "Taṃ kissa hetu?", 
        "segment48.27": "‘Nandī dukkhassa mūlan’ti—", 
        "segment48.28": "iti viditvā ‘bhavā jāti bhūtassa jarāmaraṇan’ti.", 
        "segment48.29": "Tasmātiha, bhikkhave, ‘tathāgato sabbaso taṇhānaṃ khayā virāgā nirodhā cāgā paṭinissaggā anuttaraṃ sammāsambodhiṃ abhisambuddho’ti vadāmī”ti.", 
        "segment49.1": "Tathāgatavasena aṭṭhamanayabhūmiparicchedo niṭṭhito.", 
        "segment50.1": "Idamavoca bhagavā.", 
        "segment50.2": "Na te bhikkhū bhagavato bhāsitaṃ abhinandunti.", 
        "segment51.1": "Mūlapariyāyasuttaṃ niṭṭhitaṃ paṭhamaṃ."
    }
}