{
  "_markup_path": "markup/mn/mn103.html",
  "_alt_strings": [
    "en/sujato/mn/mn103.json"
  ],
  "mn103:1.1": "Majjhima Nikāya 103",
  "mn103:2.1": "Kintisutta",
  "mn103:3.1": "<span class=\"evam\">Evaṃ me sutaṃ—​</span>",
  "mn103:3.2": "ekaṃ samayaṃ bhagavā pisinārāyaṃ viharati baliharaṇe vanasaṇḍe.",
  "mn103:3.3": "Tatra kho bhagavā bhikkhū āmantesi:",
  "mn103:3.4": "“bhikkhavo”ti.",
  "mn103:3.5": "“Bhadante”ti te bhikkhū bhagavato paccassosuṃ.",
  "mn103:3.6": "Bhagavā etadavoca: <a class=\"wp\" id=\"wp2\"></a>“",
  "mn103:3.7": "kinti vo, bhikkhave, mayi hoti:",
  "mn103:3.8": "‘cīvarahetu vā samaṇo gotamo dhammaṃ deseti, piṇḍapātahetu vā samaṇo gotamo dhammaṃ deseti, senāsanahetu vā samaṇo gotamo dhammaṃ deseti, itibhavābhavahetu vā samaṇo gotamo dhammaṃ desetī’”ti?",
  "mn103:3.9": "“Na kho no, bhante, bhagavati evaṃ hoti:",
  "mn103:3.10": "‘cīvarahetu vā samaṇo gotamo dhammaṃ deseti, piṇḍapātahetu vā samaṇo gotamo dhammaṃ deseti, senāsanahetu vā samaṇo gotamo dhammaṃ deseti, itibhavābhavahetu vā samaṇo gotamo dhammaṃ desetī’”ti.",
  "mn103:4.1": "“Na ca kira vo, bhikkhave, mayi evaṃ hoti:",
  "mn103:4.2": "‘cīvarahetu vā samaṇo gotamo dhammaṃ deseti …",
  "mn103:4.3": "pe …",
  "mn103:4.4": "itibhavābhavahetu vā samaṇo gotamo dhammaṃ desetī’ti;",
  "mn103:4.5": "atha kinti carahi vo, bhikkhave, mayi hotī”ti?",
  "mn103:4.6": "“Evaṃ kho no, bhante, bhagavati hoti:",
  "mn103:4.7": "‘anukampako bhagavā hitesī;",
  "mn103:4.8": "anukampaṃ upādāya dhammaṃ desetī’”ti.",
  "mn103:4.9": "“Evañca kira vo, bhikkhave, mayi hoti:",
  "mn103:4.10": "‘anukampako bhagavā hitesī;",
  "mn103:4.11": "anukampaṃ upādāya dhammaṃ desetī’ti.",
  "mn103:5.1": "Tasmātiha, bhikkhave, ye vo mayā dhammā abhiññā desitā, seyyathidaṃ—",
  "mn103:5.2": "cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo, tattha sabbeheva samaggehi sammodamānehi avivadamānehi sikkhitabbaṃ.",
  "mn103:5.3": "Tesañca vo, bhikkhave, samaggānaṃ sammodamānānaṃ avivadamānānaṃ sikkhataṃ siyaṃsu dve bhikkhū abhidhamme nānāvādā.",
  "mn103:5.4": "Tatra ce tumhākaṃ evamassa:",
  "mn103:5.5": "‘imesaṃ kho āyasmantānaṃ atthato ceva nānaṃ byañjanato ca nānan’ti, tattha yaṃ bhikkhuṃ suvacataraṃ maññeyyātha so upasaṅkamitvā evamassa vacanīyo:",
  "mn103:5.6": "‘āyasmantānaṃ kho atthato ceva nānaṃ, byañjanato ca nānaṃ.",
  "mn103:5.7": "Tadamināpetaṃ āyasmanto jānātha—",
  "mn103:5.8": "yathā atthato ceva nānaṃ, byañjanato ca nānaṃ.",
  "mn103:5.9": "Māyasmanto vivādaṃ āpajjitthā’ti.",
  "mn103:5.10": "Athāparesaṃ ekatopakkhikānaṃ bhikkhūnaṃ yaṃ bhikkhuṃ suvacataraṃ maññeyyātha so upasaṅkamitvā evamassa vacanīyo:",
  "mn103:5.11": "‘āyasmantānaṃ kho atthato ceva nānaṃ, byañjanato ca nānaṃ.",
  "mn103:5.12": "Tadamināpetaṃ āyasmanto jānātha—",
  "mn103:5.13": "yathā atthato ceva nānaṃ, byañjanato ca nānaṃ.",
  "mn103:5.14": "Māyasmanto vivādaṃ āpajjitthā’ti.",
  "mn103:5.15": "Iti duggahitaṃ duggahitato dhāretabbaṃ, suggahitaṃ suggahitato dhāretabbaṃ.",
  "mn103:5.16": "Duggahitaṃ duggahitato dhāretvā suggahitaṃ suggahitato dhāretvā yo dhammo yo vinayo so bhāsitabbo.",
  "mn103:6.1": "Tatra ce tumhākaṃ evamassa:",
  "mn103:6.2": "‘imesaṃ kho āyasmantānaṃ atthato hi kho nānaṃ, byañjanato sametī’ti, tattha yaṃ bhikkhuṃ suvacataraṃ maññeyyātha so upasaṅkamitvā evamassa vacanīyo:",
  "mn103:6.3": "‘āyasmantānaṃ kho atthato hi nānaṃ, byañjanato sameti.",
  "mn103:6.4": "Tadamināpetaṃ āyasmanto jānātha—",
  "mn103:6.5": "yathā atthato hi kho nānaṃ, byañjanato sameti.",
  "mn103:6.6": "Māyasmanto vivādaṃ āpajjitthā’ti.",
  "mn103:6.7": "Athāparesaṃ ekatopakkhikānaṃ bhikkhūnaṃ yaṃ bhikkhuṃ suvacataraṃ maññeyyātha so upasaṅkamitvā evamassa vacanīyo:",
  "mn103:6.8": "‘āyasmantānaṃ kho atthato hi kho nānaṃ, byañjanato sameti.",
  "mn103:6.9": "Tadamināpetaṃ āyasmanto jānātha—",
  "mn103:6.10": "yathā atthato hi kho nānaṃ, byañjanato sameti.",
  "mn103:6.11": "Māyasmanto vivādaṃ āpajjitthā’ti.",
  "mn103:6.12": "Iti duggahitaṃ duggahitato dhāretabbaṃ, suggahitaṃ suggahitato dhāretabbaṃ.",
  "mn103:6.13": "Duggahitaṃ duggahitato dhāretvā suggahitaṃ suggahitato dhāretvā yo dhammo yo vinayo so bhāsitabbo.",
  "mn103:7.1": "Tatra ce tumhākaṃ evamassa:",
  "mn103:7.2": "‘imesaṃ kho āyasmantānaṃ atthato hi kho sameti, byañjanato nānan’ti, tattha yaṃ bhikkhuṃ suvacataraṃ maññeyyātha so upasaṅkamitvā evamassa vacanīyo:",
  "mn103:7.3": "‘āyasmantānaṃ kho atthato hi sameti, byañjanato nānaṃ.",
  "mn103:7.4": "Tadamināpetaṃ āyasmanto jānātha—",
  "mn103:7.5": "yathā atthato hi kho sameti, byañjanato nānaṃ.",
  "mn103:7.6": "Appamattakaṃ kho panetaṃ yadidaṃ—",
  "mn103:7.7": "byañjanaṃ.",
  "mn103:7.8": "Māyasmanto appamattake vivādaṃ āpajjitthā’ti.",
  "mn103:7.9": "Athāparesaṃ ekatopakkhikānaṃ bhikkhūnaṃ yaṃ bhikkhuṃ suvacataraṃ maññeyyātha so upasaṅkamitvā evamassa vacanīyo:",
  "mn103:7.10": "‘āyasmantānaṃ kho atthato hi sameti, byañjanato nānaṃ.",
  "mn103:7.11": "Tadamināpetaṃ āyasmanto jānātha—",
  "mn103:7.12": "yathā atthato hi kho sameti, byañjanato nānaṃ.",
  "mn103:7.13": "Appamattakaṃ kho panetaṃ yadidaṃ—",
  "mn103:7.14": "byañjanaṃ.",
  "mn103:7.15": "Māyasmanto appamattake vivādaṃ āpajjitthā’ti.",
  "mn103:7.16": "Iti suggahitaṃ suggahitato dhāretabbaṃ, duggahitaṃ duggahitato dhāretabbaṃ.",
  "mn103:7.17": "Suggahitaṃ suggahitato dhāretvā duggahitaṃ duggahitato dhāretvā yo dhammo yo vinayo so bhāsitabbo.",
  "mn103:8.1": "Tatra ce tumhākaṃ evamassa:",
  "mn103:8.2": "‘imesaṃ kho āyasmantānaṃ atthato ceva sameti byañjanato ca sametī’ti, tattha yaṃ bhikkhuṃ suvacataraṃ maññeyyātha so upasaṅkamitvā evamassa vacanīyo:",
  "mn103:8.3": "‘āyasmantānaṃ kho atthato ceva sameti, byañjanato ca sameti.",
  "mn103:8.4": "Tadamināpetaṃ āyasmanto jānātha—",
  "mn103:8.5": "yathā atthato ceva sameti byañjanato ca sameti.",
  "mn103:8.6": "Māyasmanto vivādaṃ āpajjitthā’ti.",
  "mn103:8.7": "Athāparesaṃ ekatopakkhikānaṃ bhikkhūnaṃ yaṃ bhikkhuṃ suvacataraṃ maññeyyātha so upasaṅkamitvā evamassa vacanīyo:",
  "mn103:8.8": "‘āyasmantānaṃ kho atthato ceva sameti byañjanato ca sameti.",
  "mn103:8.9": "Tadamināpetaṃ āyasmanto jānātha—",
  "mn103:8.10": "yathā atthato ceva sameti byañjanato ca sameti.",
  "mn103:8.11": "Māyasmanto vivādaṃ āpajjitthā’ti.",
  "mn103:8.12": "Iti suggahitaṃ suggahitato dhāretabbaṃ.",
  "mn103:8.13": "Suggahitaṃ suggahitato dhāretvā yo dhammo yo vinayo so bhāsitabbo.",
  "mn103:9.1": "Tesañca vo, bhikkhave, samaggānaṃ sammodamānānaṃ avivadamānānaṃ sikkhataṃ siyā aññatarassa bhikkhuno āpatti siyā vītikkamo,<a class=\"wp\" id=\"wp10\"></a> tatra, bhikkhave, na codanāya taritabbaṃ.",
  "mn103:9.2": "Puggalo upaparikkhitabbo:",
  "mn103:9.3": "‘iti mayhañca avihesā bhavissati parassa ca puggalassa anupaghāto, paro hi puggalo akkodhano anupanāhī adaḷhadiṭṭhī suppaṭinissaggī, sakkomi cāhaṃ etaṃ puggalaṃ akusalā vuṭṭhāpetvā kusale patiṭṭhāpetun’ti.",
  "mn103:9.4": "Sace, bhikkhave, evamassa, kallaṃ vacanāya.",
  "mn103:10.1": "Sace pana, bhikkhave, evamassa:",
  "mn103:10.2": "‘mayhaṃ kho avihesā bhavissati parassa ca puggalassa upaghāto, paro hi puggalo kodhano upanāhī adaḷhadiṭṭhī suppaṭinissaggī, sakkomi cāhaṃ etaṃ puggalaṃ akusalā vuṭṭhāpetvā kusale patiṭṭhāpetuṃ.",
  "mn103:10.3": "Appamattakaṃ kho panetaṃ yadidaṃ—",
  "mn103:10.4": "parassa puggalassa upaghāto.",
  "mn103:10.5": "Atha kho etadeva bahutaraṃ—",
  "mn103:10.6": "svāhaṃ sakkomi etaṃ puggalaṃ akusalā vuṭṭhāpetvā kusale patiṭṭhāpetun’ti.",
  "mn103:10.7": "Sace, bhikkhave, evamassa, kallaṃ vacanāya.",
  "mn103:11.1": "Sace pana, bhikkhave, evamassa:",
  "mn103:11.2": "‘mayhaṃ kho vihesā bhavissati parassa ca puggalassa anupaghāto.",
  "mn103:11.3": "Paro hi puggalo akkodhano anupanāhī daḷhadiṭṭhī duppaṭinissaggī, sakkomi cāhaṃ etaṃ puggalaṃ akusalā vuṭṭhāpetvā kusale patiṭṭhāpetuṃ.",
  "mn103:11.4": "Appamattakaṃ kho panetaṃ yadidaṃ—",
  "mn103:11.5": "mayhaṃ vihesā.",
  "mn103:11.6": "Atha kho etadeva bahutaraṃ—",
  "mn103:11.7": "svāhaṃ sakkomi etaṃ puggalaṃ akusalā vuṭṭhāpetvā kusale patiṭṭhāpetun’ti.",
  "mn103:11.8": "Sace, bhikkhave, evamassa, kallaṃ vacanāya.",
  "mn103:12.1": "Sace pana, bhikkhave, evamassa:",
  "mn103:12.2": "‘mayhañca kho vihesā bhavissati parassa ca puggalassa upaghāto.",
  "mn103:12.3": "Paro hi puggalo kodhano upanāhī daḷhadiṭṭhī duppaṭinissaggī, sakkomi cāhaṃ etaṃ puggalaṃ akusalā vuṭṭhāpetvā kusale patiṭṭhāpetuṃ.",
  "mn103:12.4": "Appamattakaṃ kho panetaṃ yadidaṃ—",
  "mn103:12.5": "mayhañca vihesā bhavissati parassa ca puggalassa upaghāto.",
  "mn103:12.6": "Atha kho etadeva bahutaraṃ—",
  "mn103:12.7": "svāhaṃ sakkomi etaṃ puggalaṃ akusalā vuṭṭhāpetvā kusale patiṭṭhāpetun’ti.",
  "mn103:12.8": "Sace, bhikkhave, evamassa, kallaṃ vacanāya.",
  "mn103:13.1": "Sace pana, bhikkhave, evamassa:",
  "mn103:13.2": "‘mayhañca kho vihesā bhavissati parassa ca puggalassa upaghāto.",
  "mn103:13.3": "Paro hi puggalo kodhano upanāhī daḷhadiṭṭhī duppaṭinissaggī, na cāhaṃ sakkomi etaṃ puggalaṃ akusalā vuṭṭhāpetvā kusale patiṭṭhāpetun’ti.",
  "mn103:13.4": "Evarūpe, bhikkhave, puggale upekkhā nātimaññitabbā.",
  "mn103:14.1": "Tesañca vo, bhikkhave, samaggānaṃ sammodamānānaṃ avivadamānānaṃ sikkhataṃ aññamaññassa vacīsaṃhāro uppajjeyya diṭṭhipaḷāso cetaso āghāto appaccayo anabhiraddhi.",
  "mn103:14.2": "Tattha ekatopakkhikānaṃ bhikkhūnaṃ yaṃ bhikkhuṃ suvacataraṃ maññeyyātha so upasaṅkamitvā evamassa vacanīyo:",
  "mn103:14.3": "‘yaṃ no, āvuso, amhākaṃ samaggānaṃ sammodamānānaṃ avivadamānānaṃ sikkhataṃ aññamaññassa vacīsaṃhāro uppanno diṭṭhipaḷāso cetaso āghāto appaccayo anabhiraddhi, taṃ jānamāno samaṇo garaheyyā’ti.",
  "mn103:14.4": "Sammā byākaramāno, bhikkhave, bhikkhu evaṃ byākareyya:",
  "mn103:14.5": "‘yaṃ no, āvuso, amhākaṃ samaggānaṃ sammodamānānaṃ avivadamānānaṃ sikkhataṃ aññamaññassa vacīsaṃhāro uppanno diṭṭhipaḷāso cetaso āghāto appaccayo anabhiraddhi, taṃ jānamāno samaṇo garaheyyāti.",
  "mn103:14.6": "Etaṃ panāvuso, dhammaṃ appahāya nibbānaṃ sacchikareyyā’ti.",
  "mn103:14.7": "Sammā byākaramāno, bhikkhave, bhikkhu evaṃ byākareyya:",
  "mn103:14.8": "‘etaṃ, āvuso, dhammaṃ appahāya na nibbānaṃ sacchikareyyā’ti.",
  "mn103:15.1": "Athāparesaṃ ekatopakkhikānaṃ bhikkhūnaṃ yaṃ bhikkhuṃ suvacataraṃ maññeyyātha, so upasaṅkamitvā evamassa vacanīyo:",
  "mn103:15.2": "‘yaṃ no, āvuso, amhākaṃ samaggānaṃ sammodamānānaṃ avivadamānānaṃ sikkhataṃ aññamaññassa vacīsaṃhāro uppanno diṭṭhipaḷāso cetaso āghāto appaccayo anabhiraddhi, taṃ jānamāno samaṇo garaheyyā’ti.",
  "mn103:15.3": "Sammā byākaramāno, bhikkhave, bhikkhu evaṃ byākareyya:",
  "mn103:15.4": "‘yaṃ no, āvuso, amhākaṃ samaggānaṃ sammodamānānaṃ avivadamānānaṃ sikkhataṃ aññamaññassa vacīsaṃhāro uppanno diṭṭhipaḷāso cetaso āghāto appaccayo anabhiraddhi taṃ jānamāno samaṇo garaheyyāti.",
  "mn103:15.5": "Etaṃ panāvuso, dhammaṃ appahāya nibbānaṃ sacchikareyyā’ti.",
  "mn103:15.6": "Sammā byākaramāno, bhikkhave, bhikkhu evaṃ byākareyya:",
  "mn103:15.7": "‘etaṃ kho, āvuso, dhammaṃ appahāya na nibbānaṃ sacchikareyyā’ti.",
  "mn103:16.1": "Tañce, bhikkhave, bhikkhuṃ pare evaṃ puccheyyuṃ:",
  "mn103:16.2": "‘āyasmatā no ete bhikkhū akusalā vuṭṭhāpetvā kusale patiṭṭhāpitā’ti?",
  "mn103:16.3": "Sammā byākaramāno, bhikkhave, bhikkhu evaṃ byākareyya:",
  "mn103:16.4": "‘idhāhaṃ, āvuso, yena bhagavā tenupasaṅkamiṃ, tassa me bhagavā dhammaṃ desesi, tāhaṃ dhammaṃ sutvā tesaṃ bhikkhūnaṃ abhāsiṃ.",
  "mn103:16.5": "Taṃ te bhikkhū dhammaṃ sutvā akusalā vuṭṭhahiṃsu, kusale patiṭṭhahiṃsū’ti.",
  "mn103:16.6": "Evaṃ byākaramāno kho, bhikkhave, bhikkhu na ceva attānaṃ ukkaṃseti, na paraṃ vambheti, dhammassa cānudhammaṃ byākaroti, na ca koci sahadhammiko vādānuvādo gārayhaṃ ṭhānaṃ āgacchatī”ti.",
  "mn103:17.1": "Idamavoca bhagavā.",
  "mn103:17.2": "Attamanā te bhikkhū bhagavato bhāsitaṃ abhinandunti.",
  "mn103:18.1": "Kintisuttaṃ niṭṭhitaṃ tatiyaṃ."
}