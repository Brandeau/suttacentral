{
  "_markup_path": "markup/mn/mn144.html",
  "_alt_strings": [
    "en/sujato/mn/mn144.json"
  ],
  "mn144:1.1": "Majjhima Nikāya 144",
  "mn144:2.1": "Channovādasutta",
  "mn144:3.1": "<span class=\"evam\">Evaṃ me sutaṃ—​</span>",
  "mn144:3.2": "ekaṃ samayaṃ bhagavā rājagahe viharati veḷuvane kalandakanivāpe.",
  "mn144:3.3": "Tena kho pana samayena āyasmā ca sāriputto āyasmā ca mahācundo āyasmā ca channo gijjhakūṭe pabbate viharanti.",
  "mn144:3.4": "Tena kho pana samayena āyasmā channo ābādhiko hoti dukkhito bāḷhagilāno.",
  "mn144:3.5": "Atha kho āyasmā sāriputto sāyanhasamayaṃ paṭisallānā vuṭṭhito yenāyasmā mahācundo tenupasaṅkami;",
  "mn144:3.6": "upasaṅkamitvā āyasmantaṃ mahācundaṃ etadavoca:",
  "mn144:3.7": "“āyāmāvuso cunda, yenāyasmā channo tenupasaṅkamissāma gilānapucchakā”ti.",
  "mn144:3.8": "“Evamāvuso”ti kho āyasmā mahācundo āyasmato sāriputtassa paccassosi.",
  "mn144:4.1": "Atha kho āyasmā ca sāriputto āyasmā ca mahācundo yenāyasmā channo tenupasaṅkamiṃsu;",
  "mn144:4.2": "upasaṅkamitvā āyasmatā channena saddhiṃ sammodiṃsu.",
  "mn144:4.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.",
  "mn144:4.4": "Ekamantaṃ nisinno kho āyasmā sāriputto āyasmantaṃ channaṃ etadavoca:",
  "mn144:4.5": "“kacci te, āvuso channa, khamanīyaṃ, kacci yāpanīyaṃ?",
  "mn144:4.6": "Kacci te dukkhā vedanā paṭikkamanti, no abhikkamanti;",
  "mn144:4.7": "paṭikkamosānaṃ paññāyati, no abhikkamo”ti?",
  "mn144:5.1": "“Na me, āvuso sāriputta, khamanīyaṃ na yāpanīyaṃ.",
  "mn144:5.2": "Bāḷhā me dukkhā vedanā abhikkamanti, no paṭikkamanti;",
  "mn144:5.3": "abhikkamosānaṃ paññāyati, no paṭikkamo.",
  "mn144:5.4": "Seyyathāpi, āvuso sāriputta, balavā puriso tiṇhena sikharena muddhani abhimattheyya;",
  "mn144:5.5": "evameva kho me, āvuso sāriputta, adhimattā vātā muddhani ūhananti.",
  "mn144:5.6": "Na me, āvuso sāriputta, khamanīyaṃ na yāpanīyaṃ.",
  "mn144:5.7": "Bāḷhā me dukkhā vedanā abhikkamanti, no paṭikkamanti;",
  "mn144:5.8": "abhikkamosānaṃ paññāyati no paṭikkamo.",
  "mn144:5.9": "Seyyathāpi, āvuso sāriputta, balavā puriso daḷhena varattakkhaṇḍena sīse sīsaveṭhaṃ dadeyya;",
  "mn144:5.10": "evameva kho me, āvuso sāriputta, adhimattā sīse sīsavedanā.",
  "mn144:5.11": "Na me, āvuso sāriputta, khamanīyaṃ na yāpanīyaṃ.",
  "mn144:5.12": "Bāḷhā me dukkhā vedanā abhikkamanti, no paṭikkamanti;",
  "mn144:5.13": "abhikkamosānaṃ paññāyati, no paṭikkamo.",
  "mn144:5.14": "Seyyathāpi, āvuso sāriputta, dakkho goghātako vā goghātakantevāsī vā tiṇhena govikantanena kucchiṃ parikanteyya;",
  "mn144:5.15": "evameva kho me, āvuso sāriputta, adhimattā vātā kucchiṃ parikantanti.",
  "mn144:5.16": "Na me, āvuso sāriputta, khamanīyaṃ na yāpanīyaṃ.",
  "mn144:5.17": "Bāḷhā me dukkhā vedanā abhikkamanti, no paṭikkamanti;",
  "mn144:5.18": "abhikkamosānaṃ paññāyati, no paṭikkamo.",
  "mn144:5.19": "Seyyathāpi, āvuso sāriputta, dve balavanto purisā dubbalataraṃ purisaṃ nānābāhāsu gahetvā aṅgārakāsuyā santāpeyyuṃ samparitāpeyyuṃ;",
  "mn144:5.20": "evameva kho me, āvuso sāriputta, adhimatto kāyasmiṃ ḍāho.",
  "mn144:5.21": "Na me, āvuso sāriputta, khamanīyaṃ na yāpanīyaṃ.",
  "mn144:5.22": "Bāḷhā me dukkhā vedanā abhikkamanti, no paṭikkamanti;",
  "mn144:5.23": "abhikkamosānaṃ paññāyati, no paṭikkamo.",
  "mn144:5.24": "Satthaṃ, āvuso sāriputta, āharissāmi, nāvakaṅkhāmi jīvitan”ti.",
  "mn144:6.1": "“Māyasmā channo satthaṃ āharesi.",
  "mn144:6.2": "Yāpetāyasmā channo.",
  "mn144:6.3": "Yāpentaṃ mayaṃ āyasmantaṃ channaṃ icchāma.",
  "mn144:6.4": "Sace āyasmato channassa natthi sappāyāni bhojanāni, ahaṃ āyasmato channassa sappāyāni bhojanāni pariyesissāmi.",
  "mn144:6.5": "Sace āyasmato channassa natthi sappāyāni bhesajjāni, ahaṃ āyasmato channassa sappāyāni bhesajjāni pariyesissāmi.",
  "mn144:6.6": "Sace āyasmato channassa natthi patirūpā upaṭṭhākā, ahaṃ āyasmantaṃ channaṃ upaṭṭhahissāmi.",
  "mn144:6.7": "Māyasmā channo satthaṃ āharesi.",
  "mn144:6.8": "Yāpetāyasmā channo.",
  "mn144:6.9": "Yāpentaṃ mayaṃ āyasmantaṃ channaṃ icchāmā”ti.",
  "mn144:7.1": "“Napi me, āvuso sāriputta, natthi sappāyāni bhojanāni;",
  "mn144:7.2": "napi me natthi sappāyāni bhesajjāni;",
  "mn144:7.3": "napi me natthi patirūpā upaṭṭhākā;",
  "mn144:7.4": "api cāvuso sāriputta, pariciṇṇo me satthā dīgharattaṃ manāpeneva no amanāpena.",
  "mn144:7.5": "Etañhi, āvuso sāriputta, sāvakassa patirūpaṃ yaṃ satthāraṃ paricareyya manāpeneva no amanāpena.",
  "mn144:7.6": "‘Anupavajjaṃ channo bhikkhu satthaṃ āharissatī’ti evametaṃ, āvuso sāriputta, dhārehī”ti. <a class=\"wp\" id=\"wp8\"></a>“",
  "mn144:7.7": "Puccheyyāma mayaṃ āyasmantaṃ channaṃ kañcideva desaṃ, sace āyasmā channo okāsaṃ karoti pañhassa veyyākaraṇāyā”ti.",
  "mn144:7.8": "“Pucchāvuso sāriputta, sutvā vedissāmī”ti.",
  "mn144:8.1": "“Cakkhuṃ, āvuso channa, cakkhuviññāṇaṃ cakkhuviññāṇaviññātabbe dhamme ‘etaṃ mama, esohamasmi, eso me attā’ti samanupassasi?",
  "mn144:8.2": "Sotaṃ, āvuso channa, sotaviññāṇaṃ …",
  "mn144:8.3": "pe …",
  "mn144:8.4": "ghānaṃ, āvuso channa, ghānaviññāṇaṃ …",
  "mn144:8.5": "jivhaṃ, āvuso channa, jivhāviññāṇaṃ …",
  "mn144:8.6": "kāyaṃ, āvuso channa, kāyaviññāṇaṃ …",
  "mn144:8.7": "manaṃ, āvuso channa, manoviññāṇaṃ manoviññāṇaviññātabbe dhamme ‘etaṃ mama, esohamasmi, eso me attā’ti samanupassasī”ti?",
  "mn144:9.1": "“Cakkhuṃ, āvuso sāriputta, cakkhuviññāṇaṃ cakkhuviññāṇaviññātabbe dhamme ‘netaṃ mama, nesohamasmi, na meso attā’ti samanupassāmi.",
  "mn144:9.2": "Sotaṃ, āvuso sāriputta …",
  "mn144:9.3": "pe …",
  "mn144:9.4": "ghānaṃ, āvuso sāriputta …",
  "mn144:9.5": "jivhaṃ, āvuso sāriputta …",
  "mn144:9.6": "kāyaṃ, āvuso sāriputta …",
  "mn144:9.7": "manaṃ, āvuso sāriputta, manoviññāṇaṃ manoviññāṇaviññātabbe dhamme ‘netaṃ mama, nesohamasmi, na meso attā’ti samanupassāmī”ti.",
  "mn144:10.1": "“Cakkhusmiṃ, āvuso channa, cakkhuviññāṇe cakkhuviññāṇaviññātabbesu dhammesu kiṃ disvā kiṃ abhiññāya cakkhuṃ cakkhuviññāṇaṃ cakkhuviññāṇaviññātabbe dhamme ‘netaṃ mama, nesohamasmi, na meso attā’ti samanupassasi?",
  "mn144:10.2": "Sotasmiṃ, āvuso channa, sotaviññāṇe …",
  "mn144:10.3": "ghānasmiṃ, āvuso channa, ghānaviññāṇe …",
  "mn144:10.4": "jivhāya, āvuso channa, jivhāviññāṇe …",
  "mn144:10.5": "kāyasmiṃ, āvuso channa, kāyaviññāṇe …",
  "mn144:10.6": "manasmiṃ, āvuso channa, manoviññāṇe manoviññāṇaviññātabbesu dhammesu kiṃ disvā kiṃ abhiññāya manaṃ manoviññāṇaṃ manoviññāṇaviññātabbe dhamme ‘netaṃ mama, nesohamasmi, na meso attā’ti samanupassasī”ti?",
  "mn144:11.1": "“Cakkhusmiṃ, āvuso sāriputta, cakkhuviññāṇe cakkhuviññāṇaviññātabbesu dhammesu nirodhaṃ disvā nirodhaṃ abhiññāya cakkhuṃ cakkhuviññāṇaṃ cakkhuviññāṇaviññātabbe dhamme ‘netaṃ mama, nesohamasmi, na meso attā’ti samanupassāmi.",
  "mn144:11.2": "Sotasmiṃ, āvuso sāriputta, sotaviññāṇe …",
  "mn144:11.3": "ghānasmiṃ, āvuso sāriputta, ghānaviññāṇe …",
  "mn144:11.4": "jivhāya, āvuso sāriputta, jivhāviññāṇe …",
  "mn144:11.5": "kāyasmiṃ, āvuso sāriputta, kāyaviññāṇe …",
  "mn144:11.6": "manasmiṃ, āvuso sāriputta, manoviññāṇe manoviññāṇaviññātabbesu dhammesu nirodhaṃ disvā nirodhaṃ abhiññāya manaṃ manoviññāṇaṃ manoviññāṇaviññātabbe dhamme ‘netaṃ mama, nesohamasmi, na meso attā’ti samanupassāmī”ti.",
  "mn144:12.1": "Evaṃ vutte, āyasmā mahācundo āyasmantaṃ channaṃ etadavoca:",
  "mn144:12.2": "“tasmātiha, āvuso channa, idampi tassa bhagavato sāsanaṃ, niccakappaṃ manasi kātabbaṃ:",
  "mn144:12.3": "‘nissitassa calitaṃ, anissitassa calitaṃ natthi.",
  "mn144:12.4": "Calite asati passaddhi, passaddhiyā sati nati na hoti.",
  "mn144:12.5": "Natiyā asati āgatigati na hoti.",
  "mn144:12.6": "Āgatigatiyā asati cutūpapāto na hoti.",
  "mn144:12.7": "Cutūpapāte asati nevidha na huraṃ na ubhayamantarena.",
  "mn144:12.8": "Esevanto dukkhassā’”ti.",
  "mn144:12.9": "Atha kho āyasmā ca sāriputto āyasmā ca mahācundo āyasmantaṃ channaṃ iminā ovādena ovaditvā uṭṭhāyāsanā pakkamiṃsu.",
  "mn144:13.1": "Atha kho āyasmā channo acirapakkante āyasmante ca sāriputte āyasmante ca mahācunde satthaṃ āharesi.",
  "mn144:13.2": "Atha kho āyasmā sāriputto yena bhagavā tenupasaṅkami;",
  "mn144:13.3": "upasaṅkamitvā bhagavantaṃ abhivādetvā ekamantaṃ nisīdi.",
  "mn144:13.4": "Ekamantaṃ nisinno kho āyasmā sāriputto bhagavantaṃ etadavoca:",
  "mn144:13.5": "“āyasmatā, bhante, channena satthaṃ āharitaṃ.",
  "mn144:13.6": "Tassa kā gati, ko abhisamparāyo”ti?",
  "mn144:13.7": "“Nanu te, sāriputta, channena bhikkhunā sammukhāyeva anupavajjatā byākatā”ti?",
  "mn144:13.8": "“Atthi, bhante, pubbajiraṃ nāma vajjigāmo.",
  "mn144:13.9": "Tatthāyasmato channassa mittakulāni suhajjakulāni upavajjakulānī”ti.",
  "mn144:13.10": "“Honti hete, sāriputta, channassa bhikkhuno mittakulāni suhajjakulāni upavajjakulāni.",
  "mn144:13.11": "Nāhaṃ, sāriputta, ettāvatā ‘saupavajjo’ti vadāmi.",
  "mn144:13.12": "Yo kho, sāriputta, imañca kāyaṃ nikkhipati aññañca kāyaṃ upādiyati tamahaṃ ‘saupavajjo’ti vadāmi.",
  "mn144:13.13": "Taṃ channassa bhikkhuno natthi.",
  "mn144:13.14": "‘Anupavajjo channo bhikkhu satthaṃ āharesī’ti evametaṃ, sāriputta, dhārehī”ti.",
  "mn144:14.1": "Idamavoca bhagavā.",
  "mn144:14.2": "Attamano āyasmā sāriputto bhagavato bhāsitaṃ abhinandīti.",
  "mn144:15.1": "Channovādasuttaṃ niṭṭhitaṃ dutiyaṃ."
}