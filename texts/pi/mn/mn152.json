{
  "_markup_path": "markup/mn/mn152.html",
  "_alt_strings": [
    "en/sujato/mn/mn152.json"
  ],
  "mn152:1.1": "Majjhima Nikāya 152",
  "mn152:2.1": "Indriyabhāvanāsutta",
  "mn152:3.1": "<span class=\"evam\">Evaṃ me sutaṃ—​</span>",
  "mn152:3.2": "ekaṃ samayaṃ bhagavā gajaṅgalāyaṃ viharati suveḷuvane.",
  "mn152:3.3": "Atha kho uttaro māṇavo pārāsiviyantevāsī yena bhagavā tenupasaṅkami;",
  "mn152:3.4": "upasaṅkamitvā bhagavatā saddhiṃ sammodi.",
  "mn152:3.5": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "mn152:3.6": "Ekamantaṃ nisinnaṃ kho uttaraṃ māṇavaṃ pārāsiviyantevāsiṃ bhagavā etadavoca:",
  "mn152:3.7": "“deseti, uttara, pārāsiviyo brāhmaṇo sāvakānaṃ indriyabhāvanan”ti?",
  "mn152:3.8": "“Deseti, bho gotama, pārāsiviyo brāhmaṇo sāvakānaṃ indriyabhāvanan”ti.",
  "mn152:3.9": "“Yathā kathaṃ pana, uttara, deseti pārāsiviyo brāhmaṇo sāvakānaṃ indriyabhāvanan”ti?",
  "mn152:3.10": "“Idha, bho gotama, cakkhunā rūpaṃ na passati, sotena saddaṃ na suṇāti—",
  "mn152:3.11": "evaṃ kho, bho gotama, deseti pārāsiviyo brāhmaṇo sāvakānaṃ indriyabhāvanan”ti.",
  "mn152:3.12": "“Evaṃ sante kho, uttara, andho bhāvitindriyo bhavissati, badhiro bhāvitindriyo bhavissati;",
  "mn152:3.13": "yathā pārāsiviyassa brāhmaṇassa vacanaṃ.",
  "mn152:3.14": "Andho hi, uttara, cakkhunā rūpaṃ na passati, badhiro sotena saddaṃ na suṇātī”ti.",
  "mn152:3.15": "Evaṃ vutte, uttaro māṇavo pārāsiviyantevāsī tuṇhībhūto maṅkubhūto pattakkhandho adhomukho pajjhāyanto appaṭibhāno nisīdi.",
  "mn152:4.1": "Atha kho bhagavā uttaraṃ māṇavaṃ pārāsiviyantevāsiṃ tuṇhībhūtaṃ maṅkubhūtaṃ pattakkhandhaṃ adhomukhaṃ pajjhāyantaṃ appaṭibhānaṃ viditvā āyasmantaṃ ānandaṃ āmantesi:",
  "mn152:4.2": "“aññathā kho, ānanda, deseti pārāsiviyo brāhmaṇo sāvakānaṃ indriyabhāvanaṃ, aññathā ca panānanda, ariyassa vinaye anuttarā indriyabhāvanā hotī”ti.",
  "mn152:4.3": "“Etassa, bhagavā, kālo;",
  "mn152:4.4": "etassa, sugata, kālo yaṃ bhagavā ariyassa vinaye anuttaraṃ indriyabhāvanaṃ deseyya.",
  "mn152:4.5": "Bhagavato sutvā bhikkhū dhāressantī”ti.",
  "mn152:4.6": "“Tenahānanda, suṇāhi, sādhukaṃ manasi karohi;",
  "mn152:4.7": "bhāsissāmī”ti.",
  "mn152:4.8": "“Evaṃ, bhante”ti kho āyasmā ānando bhagavato paccassosi.",
  "mn152:4.9": "Bhagavā etadavoca:",
  "mn152:5.1": "“Kathañcānanda, ariyassa vinaye anuttarā indriyabhāvanā hoti?",
  "mn152:5.2": "Idhānanda, bhikkhuno cakkhunā rūpaṃ disvā uppajjati manāpaṃ, uppajjati amanāpaṃ, uppajjati manāpāmanāpaṃ.",
  "mn152:5.3": "So evaṃ pajānāti:",
  "mn152:5.4": "‘uppannaṃ kho me idaṃ manāpaṃ, uppannaṃ amanāpaṃ, uppannaṃ manāpāmanāpaṃ.",
  "mn152:5.5": "Tañca kho saṅkhataṃ oḷārikaṃ paṭiccasamuppannaṃ.",
  "mn152:5.6": "Etaṃ santaṃ etaṃ paṇītaṃ yadidaṃ—",
  "mn152:5.7": "upekkhā’ti.",
  "mn152:5.8": "Tassa taṃ uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati;",
  "mn152:5.9": "upekkhā saṇṭhāti.",
  "mn152:5.10": "Seyyathāpi, ānanda, cakkhumā puriso ummīletvā vā nimīleyya, nimīletvā vā ummīleyya;",
  "mn152:5.11": "evameva kho, ānanda, yassa kassaci evaṃsīghaṃ evaṃtuvaṭaṃ evaṃappakasirena uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati, upekkhā saṇṭhāti—",
  "mn152:5.12": "ayaṃ vuccatānanda, ariyassa vinaye anuttarā indriyabhāvanā cakkhuviññeyyesu rūpesu.",
  "mn152:6.1": "Puna caparaṃ, ānanda, bhikkhuno sotena saddaṃ sutvā uppajjati manāpaṃ, uppajjati amanāpaṃ, uppajjati manāpāmanāpaṃ.",
  "mn152:6.2": "So evaṃ pajānāti:",
  "mn152:6.3": "‘uppannaṃ kho me idaṃ manāpaṃ, uppannaṃ amanāpaṃ, uppannaṃ manāpāmanāpaṃ.",
  "mn152:6.4": "Tañca kho saṅkhataṃ oḷārikaṃ paṭiccasamuppannaṃ.",
  "mn152:6.5": "Etaṃ santaṃ etaṃ paṇītaṃ yadidaṃ—",
  "mn152:6.6": "upekkhā’ti.",
  "mn152:6.7": "Tassa taṃ uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati;",
  "mn152:6.8": "upekkhā saṇṭhāti.",
  "mn152:6.9": "Seyyathāpi, ānanda, balavā puriso appakasireneva accharaṃ pahareyya;",
  "mn152:6.10": "evameva kho, ānanda, yassa kassaci evaṃsīghaṃ evaṃtuvaṭaṃ evaṃappakasirena uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati, upekkhā saṇṭhāti—",
  "mn152:6.11": "ayaṃ vuccatānanda, ariyassa vinaye anuttarā indriyabhāvanā sotaviññeyyesu saddesu.",
  "mn152:7.1": "Puna caparaṃ, ānanda, bhikkhuno ghānena gandhaṃ ghāyitvā uppajjati manāpaṃ, uppajjati amanāpaṃ, uppajjati manāpāmanāpaṃ.",
  "mn152:7.2": "So evaṃ pajānāti:",
  "mn152:7.3": "‘uppannaṃ kho me idaṃ manāpaṃ, uppannaṃ amanāpaṃ, uppannaṃ manāpāmanāpaṃ.",
  "mn152:7.4": "Tañca kho saṅkhataṃ oḷārikaṃ paṭiccasamuppannaṃ.",
  "mn152:7.5": "Etaṃ santaṃ etaṃ paṇītaṃ yadidaṃ—",
  "mn152:7.6": "upekkhā’ti.",
  "mn152:7.7": "Tassa taṃ uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati;",
  "mn152:7.8": "upekkhā saṇṭhāti.",
  "mn152:7.9": "Seyyathāpi, ānanda, īsakampoṇe padumapalāse udakaphusitāni pavattanti, na saṇṭhanti;",
  "mn152:7.10": "evameva kho, ānanda, yassa kassaci evaṃsīghaṃ evaṃtuvaṭaṃ evaṃappakasirena uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati, upekkhā saṇṭhāti—",
  "mn152:7.11": "ayaṃ vuccatānanda, ariyassa vinaye anuttarā indriyabhāvanā ghānaviññeyyesu gandhesu.",
  "mn152:8.1": "Puna caparaṃ, ānanda, bhikkhuno jivhāya rasaṃ sāyitvā uppajjati manāpaṃ, uppajjati amanāpaṃ, uppajjati manāpāmanāpaṃ.",
  "mn152:8.2": "So evaṃ pajānāti:",
  "mn152:8.3": "‘uppannaṃ kho me idaṃ manāpaṃ, uppannaṃ amanāpaṃ, uppannaṃ manāpāmanāpaṃ.",
  "mn152:8.4": "Tañca kho saṅkhataṃ oḷārikaṃ paṭiccasamuppannaṃ.",
  "mn152:8.5": "Etaṃ santaṃ etaṃ paṇītaṃ yadidaṃ—",
  "mn152:8.6": "upekkhā’ti.",
  "mn152:8.7": "Tassa taṃ uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati;",
  "mn152:8.8": "upekkhā saṇṭhāti.",
  "mn152:8.9": "Seyyathāpi, ānanda, balavā puriso jivhagge kheḷapiṇḍaṃ saṃyūhitvā appakasirena vameyya;",
  "mn152:8.10": "evameva kho, ānanda, yassa kassaci evaṃsīghaṃ evaṃtuvaṭaṃ evaṃappakasirena uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati, upekkhā saṇṭhāti—",
  "mn152:8.11": "ayaṃ vuccatānanda, ariyassa vinaye anuttarā indriyabhāvanā jivhāviññeyyesu rasesu.",
  "mn152:9.1": "Puna caparaṃ, ānanda, bhikkhuno kāyena phoṭṭhabbaṃ phusitvā uppajjati manāpaṃ, uppajjati amanāpaṃ, uppajjati manāpāmanāpaṃ.",
  "mn152:9.2": "So evaṃ pajānāti:",
  "mn152:9.3": "‘uppannaṃ kho me idaṃ manāpaṃ, uppannaṃ amanāpaṃ, uppannaṃ manāpāmanāpaṃ.",
  "mn152:9.4": "Tañca kho saṅkhataṃ oḷārikaṃ paṭiccasamuppannaṃ.",
  "mn152:9.5": "Etaṃ santaṃ etaṃ paṇītaṃ yadidaṃ—",
  "mn152:9.6": "upekkhā’ti.",
  "mn152:9.7": "Tassa taṃ uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati;",
  "mn152:9.8": "upekkhā saṇṭhāti.",
  "mn152:9.9": "Seyyathāpi, ānanda, balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;",
  "mn152:9.10": "evameva kho, ānanda, yassa kassaci evaṃsīghaṃ evaṃtuvaṭaṃ evaṃappakasirena uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati, upekkhā saṇṭhāti—",
  "mn152:9.11": "ayaṃ vuccatānanda, ariyassa vinaye anuttarā indriyabhāvanā kāyaviññeyyesu phoṭṭhabbesu.",
  "mn152:10.1": "Puna caparaṃ, ānanda, bhikkhuno manasā dhammaṃ viññāya uppajjati manāpaṃ, uppajjati amanāpaṃ, uppajjati manāpāmanāpaṃ.",
  "mn152:10.2": "So evaṃ pajānāti:",
  "mn152:10.3": "‘uppannaṃ kho me idaṃ manāpaṃ, uppannaṃ amanāpaṃ, uppannaṃ manāpāmanāpaṃ.",
  "mn152:10.4": "Tañca kho saṅkhataṃ oḷārikaṃ paṭiccasamuppannaṃ.",
  "mn152:10.5": "Etaṃ santaṃ etaṃ paṇītaṃ yadidaṃ—",
  "mn152:10.6": "upekkhā’ti.",
  "mn152:10.7": "Tassa taṃ uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati;",
  "mn152:10.8": "upekkhā saṇṭhāti.",
  "mn152:10.9": "Seyyathāpi, ānanda, balavā puriso divasaṃsantatte ayokaṭāhe dve vā tīṇi vā udakaphusitāni nipāteyya.",
  "mn152:10.10": "Dandho, ānanda, udakaphusitānaṃ nipāto, atha kho naṃ khippameva parikkhayaṃ pariyādānaṃ gaccheyya;",
  "mn152:10.11": "evameva kho, ānanda, yassa kassaci evaṃsīghaṃ evaṃtuvaṭaṃ evaṃappakasirena uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati, upekkhā saṇṭhāti—",
  "mn152:10.12": "ayaṃ vuccatānanda, ariyassa vinaye anuttarā indriyabhāvanā manoviññeyyesu dhammesu.",
  "mn152:10.13": "Evaṃ kho, ānanda, ariyassa vinaye anuttarā indriyabhāvanā hoti.",
  "mn152:11.1": "Kathañcānanda, sekho hoti pāṭipado?",
  "mn152:11.2": "Idhānanda, bhikkhuno cakkhunā rūpaṃ disvā uppajjati manāpaṃ, uppajjati amanāpaṃ, uppajjati manāpāmanāpaṃ.",
  "mn152:11.3": "So tena uppannena manāpena uppannena amanāpena uppannena manāpāmanāpena aṭṭīyati harāyati jigucchati.",
  "mn152:11.4": "Sotena saddaṃ sutvā …",
  "mn152:11.5": "pe …",
  "mn152:11.6": "ghānena gandhaṃ ghāyitvā …",
  "mn152:11.7": "jivhāya rasaṃ sāyitvā …",
  "mn152:11.8": "kāyena phoṭṭhabbaṃ phusitvā …",
  "mn152:11.9": "manasā dhammaṃ viññāya uppajjati manāpaṃ, uppajjati amanāpaṃ, uppajjati manāpāmanāpaṃ.",
  "mn152:11.10": "So tena uppannena manāpena uppannena amanāpena uppannena manāpāmanāpena aṭṭīyati harāyati jigucchati.",
  "mn152:11.11": "Evaṃ kho, ānanda, sekho hoti pāṭipado.",
  "mn152:12.1": "Kathañcānanda, ariyo hoti bhāvitindriyo?",
  "mn152:12.2": "Idhānanda, bhikkhuno cakkhunā rūpaṃ disvā uppajjati manāpaṃ, uppajjati amanāpaṃ, uppajjati manāpāmanāpaṃ.",
  "mn152:12.3": "So sace ākaṅkhati:",
  "mn152:12.4": "‘paṭikūle appaṭikūlasaññī vihareyyan’ti, appaṭikūlasaññī tattha viharati.",
  "mn152:12.5": "Sace ākaṅkhati:",
  "mn152:12.6": "‘appaṭikūle paṭikūlasaññī vihareyyan’ti, paṭikūlasaññī tattha viharati.",
  "mn152:12.7": "Sace ākaṅkhati:",
  "mn152:12.8": "‘paṭikūle ca appaṭikūle ca appaṭikūlasaññī vihareyyan’ti, appaṭikūlasaññī tattha viharati.",
  "mn152:12.9": "Sace ākaṅkhati:",
  "mn152:12.10": "‘appaṭikūle ca paṭikūle ca paṭikūlasaññī vihareyyan’ti, paṭikūlasaññī tattha viharati.",
  "mn152:12.11": "Sace ākaṅkhati:",
  "mn152:12.12": "‘paṭikūlañca appaṭikūlañca tadubhayaṃ abhinivajjetvā upekkhako vihareyyaṃ sato sampajāno’ti, upekkhako tattha viharati sato sampajāno.",
  "mn152:13.1": "Puna caparaṃ, ānanda, bhikkhuno sotena saddaṃ sutvā …",
  "mn152:13.2": "pe …",
  "mn152:13.3": "ghānena gandhaṃ ghāyitvā …",
  "mn152:13.4": "jivhāya rasaṃ sāyitvā …",
  "mn152:13.5": "kāyena phoṭṭhabbaṃ phusitvā …",
  "mn152:13.6": "manasā dhammaṃ viññāya uppajjati manāpaṃ, uppajjati amanāpaṃ, uppajjati manāpāmanāpaṃ.",
  "mn152:13.7": "So sace ākaṅkhati:",
  "mn152:13.8": "‘paṭikūle appaṭikūlasaññī vihareyyan’ti, appaṭikūlasaññī tattha viharati.",
  "mn152:13.9": "Sace ākaṅkhati:",
  "mn152:13.10": "‘appaṭikūle paṭikūlasaññī vihareyyan’ti, paṭikūlasaññī tattha viharati.",
  "mn152:13.11": "Sace ākaṅkhati:",
  "mn152:13.12": "‘paṭikūle ca appaṭikūle ca appaṭikūlasaññī vihareyyan’ti, appaṭikūlasaññī tattha viharati.",
  "mn152:13.13": "Sace ākaṅkhati:",
  "mn152:13.14": "‘appaṭikūle ca paṭikūle ca paṭikūlasaññī vihareyyan’ti, paṭikūlasaññī tattha viharati.",
  "mn152:13.15": "Sace ākaṅkhati:",
  "mn152:13.16": "‘paṭikūlañca appaṭikūlañca tadubhayampi abhinivajjetvā upekkhako vihareyyaṃ sato sampajāno’ti, upekkhako tattha viharati sato sampajāno.",
  "mn152:13.17": "Evaṃ kho, ānanda, ariyo hoti bhāvitindriyo.",
  "mn152:14.1": "Iti kho, ānanda, desitā mayā ariyassa vinaye anuttarā indriyabhāvanā, desito sekho pāṭipado, desito ariyo bhāvitindriyo.",
  "mn152:14.2": "Yaṃ kho, ānanda, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā.",
  "mn152:14.3": "Etāni, ānanda, rukkhamūlāni, etāni suññāgārāni, jhāyathānanda, mā pamādattha, mā pacchā vippaṭisārino ahuvattha.",
  "mn152:14.4": "Ayaṃ vo amhākaṃ anusāsanī”ti.",
  "mn152:15.1": "Idamavoca bhagavā.",
  "mn152:15.2": "Attamano āyasmā ānando bhagavato bhāsitaṃ abhinandīti.",
  "mn152:16.1": "Indriyabhāvanāsuttaṃ niṭṭhitaṃ dasamaṃ.",
  "mn152:17.1": "Saḷāyatanavaggo niṭṭhito pañcamo.",
  "mn152:18.1": "Anāthapiṇḍiko channo,",
  "mn152:18.2": "puṇṇo nandakarāhulā;",
  "mn152:18.3": "Chachakkaṃ saḷāyatanikaṃ,",
  "mn152:18.4": "nagaravindeyyasuddhikā;",
  "mn152:18.5": "Indriyabhāvanā cāpi,",
  "mn152:18.6": "vaggo ovādapañcamoti.",
  "mn152:19.1": "Devadahonupado ca,",
  "mn152:19.2": "Suññato ca vibhaṅgako;",
  "mn152:19.3": "Saḷāyatanoti vaggā,",
  "mn152:19.4": "Uparipaṇṇāsake ṭhitāti.",
  "mn152:20.1": "Uparipaṇṇāsakaṃ samattaṃ.",
  "mn152:21.1": "Tīhi paṇṇāsakehi paṭimaṇḍito sakalo",
  "mn152:22.1": "majjhimanikāyo samatto."
}