{
  "_markup_path": "markup/mn/mn109.html",
  "_alt_strings": [
    "en/sujato/mn/mn109.json"
  ],
  "mn109:1.1": "Majjhima Nikāya 109",
  "mn109:2.1": "Mahāpuṇṇamasutta",
  "mn109:3.1": "<span class=\"evam\">Evaṃ me sutaṃ—​</span>",
  "mn109:3.2": "ekaṃ samayaṃ bhagavā sāvatthiyaṃ viharati pubbārāme migāramātupāsāde.",
  "mn109:3.3": "Tena kho pana samayena bhagavā tadahuposathe pannarase puṇṇāya puṇṇamāya rattiyā bhikkhusaṅghaparivuto abbhokāse nisinno hoti.",
  "mn109:3.4": "Atha kho aññataro bhikkhu uṭṭhāyāsanā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ etadavoca:",
  "mn109:4.1": "“Puccheyyāhaṃ, bhante, bhagavantaṃ kiñcideva desaṃ, sace me bhagavā okāsaṃ karoti pañhassa veyyākaraṇāyā”ti.",
  "mn109:4.2": "“Tena hi tvaṃ, bhikkhu, sake āsane nisīditvā puccha yadākaṅkhasī”ti.",
  "mn109:5.1": "Atha kho so bhikkhu sake āsane nisīditvā bhagavantaṃ etadavoca: <a class=\"wp\" id=\"wp4\"></a>“",
  "mn109:5.2": "ime nu kho, bhante, pañcupādānakkhandhā, seyyathidaṃ—",
  "mn109:5.3": "rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho”ti?",
  "mn109:5.4": "“Ime kho, bhikkhu, pañcupādānakkhandhā, seyyathidaṃ—",
  "mn109:5.5": "rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho”ti.",
  "mn109:6.1": "“Sādhu, bhante”ti kho so bhikkhu bhagavato bhāsitaṃ abhinanditvā anumoditvā bhagavantaṃ uttariṃ pañhaṃ pucchi:",
  "mn109:6.2": "“ime pana, bhante, pañcupādānakkhandhā kiṃmūlakā”ti? <a class=\"wp\" id=\"wp5\"></a>“",
  "mn109:6.3": "Ime kho, bhikkhu, pañcupādānakkhandhā chandamūlakā”ti. <a class=\"wp\" id=\"wp6\"></a>“",
  "mn109:6.4": "Taṃyeva nu kho, bhante, upādānaṃ te pañcupādānakkhandhā, udāhu aññatra pañcahupādānakkhandhehi upādānan”ti?",
  "mn109:6.5": "“Na kho, bhikkhu, taṃyeva upādānaṃ te pañcupādānakkhandhā, nāpi aññatra pañcahupādānakkhandhehi upādānaṃ.",
  "mn109:6.6": "Yo kho, bhikkhu, pañcasu upādānakkhandhesu chandarāgo taṃ tattha upādānan”ti.",
  "mn109:7.1": "“Siyā pana, bhante, pañcasu upādānakkhandhesu chandarāgavemattatā”ti?",
  "mn109:7.2": "“Siyā, bhikkhū”ti bhagavā avoca “idha, bhikkhu, ekaccassa evaṃ hoti:",
  "mn109:7.3": "‘evaṃrūpo siyaṃ anāgatamaddhānaṃ, evaṃvedano siyaṃ anāgatamaddhānaṃ, evaṃsañño siyaṃ anāgatamaddhānaṃ, evaṃsaṅkhāro siyaṃ anāgatamaddhānaṃ, evaṃviññāṇo siyaṃ anāgatamaddhānan’ti.",
  "mn109:7.4": "Evaṃ kho, bhikkhu, siyā pañcasu upādānakkhandhesu chandarāgavemattatā”ti.",
  "mn109:8.1": "“Kittāvatā pana, bhante, khandhānaṃ khandhādhivacanaṃ hotī”ti?",
  "mn109:8.2": "“Yaṃ kiñci, bhikkhu, rūpaṃ—",
  "mn109:8.3": "atītānāgatapaccuppannaṃ ajjhattaṃ vā bahiddhā vā, oḷārikaṃ vā sukhumaṃ vā, hīnaṃ vā paṇītaṃ vā, yaṃ dūre santike vā—",
  "mn109:8.4": "ayaṃ rūpakkhandho.",
  "mn109:8.5": "Yā kāci vedanā—",
  "mn109:8.6": "atītānāgatapaccuppannā ajjhattaṃ vā bahiddhā vā, oḷārikā vā sukhumā vā, hīnā vā paṇītā vā, yā dūre santike vā—",
  "mn109:8.7": "ayaṃ vedanākkhandho.",
  "mn109:8.8": "Yā kāci saññā—",
  "mn109:8.9": "atītānāgatapaccuppannā …",
  "mn109:8.10": "pe …",
  "mn109:8.11": "yā dūre santike vā—",
  "mn109:8.12": "ayaṃ saññākkhandho.",
  "mn109:8.13": "Ye keci saṅkhārā—",
  "mn109:8.14": "atītānāgatapaccuppannā ajjhattaṃ vā bahiddhā vā, oḷārikā vā sukhumā vā, hīnā vā paṇītā vā, ye dūre santike vā—",
  "mn109:8.15": "ayaṃ saṅkhārakkhandho.",
  "mn109:8.16": "Yaṃ kiñci viññāṇaṃ—",
  "mn109:8.17": "atītānāgatapaccuppannaṃ ajjhattaṃ vā bahiddhā vā, oḷārikaṃ vā sukhumaṃ vā, hīnaṃ vā paṇītaṃ vā, yaṃ dūre santike vā—",
  "mn109:8.18": "ayaṃ viññāṇakkhandho.",
  "mn109:8.19": "Ettāvatā kho, bhikkhu, khandhānaṃ khandhādhivacanaṃ hotī”ti.",
  "mn109:9.1": "“Ko nu kho, bhante, hetu ko paccayo rūpakkhandhassa paññāpanāya?",
  "mn109:9.2": "Ko hetu ko paccayo vedanākkhandhassa paññāpanāya?",
  "mn109:9.3": "Ko hetu ko paccayo saññākkhandhassa paññāpanāya?",
  "mn109:9.4": "Ko hetu ko paccayo saṅkhārakkhandhassa paññāpanāya?",
  "mn109:9.5": "Ko hetu ko paccayo viññāṇakkhandhassa paññāpanāyā”ti?",
  "mn109:10.1": "“Cattāro kho, bhikkhu, mahābhūtā hetu, cattāro mahābhūtā paccayo rūpakkhandhassa paññāpanāya.",
  "mn109:10.2": "Phasso hetu, phasso paccayo vedanākkhandhassa paññāpanāya.",
  "mn109:10.3": "Phasso hetu, phasso paccayo saññākkhandhassa paññāpanāya.",
  "mn109:10.4": "Phasso hetu, phasso paccayo saṅkhārakkhandhassa paññāpanāya.",
  "mn109:10.5": "Nāmarūpaṃ kho, bhikkhu, hetu, nāmarūpaṃ paccayo viññāṇakkhandhassa paññāpanāyā”ti.",
  "mn109:11.1": "“Kathaṃ pana, bhante, sakkāyadiṭṭhi hotī”ti?",
  "mn109:11.2": "“Idha, bhikkhu, assutavā puthujjano ariyānaṃ adassāvī ariyadhammassa akovido ariyadhamme avinīto sappurisānaṃ adassāvī sappurisadhammassa akovido sappurisadhamme avinīto rūpaṃ attato samanupassati rūpavantaṃ vā attānaṃ attani vā rūpaṃ rūpasmiṃ vā attānaṃ;",
  "mn109:11.3": "vedanaṃ attato samanupassati vedanāvantaṃ vā attānaṃ attani vā vedanaṃ vedanāya vā attānaṃ;",
  "mn109:11.4": "saññaṃ attato samanupassati saññāvantaṃ vā attānaṃ attani vā saññaṃ saññāya vā attānaṃ;",
  "mn109:11.5": "saṅkhāre attato samanupassati saṅkhāravantaṃ vā attānaṃ attani vā saṅkhāre saṅkhāresu vā attānaṃ;",
  "mn109:11.6": "viññāṇaṃ attato samanupassati viññāṇavantaṃ vā attānaṃ attani vā viññāṇaṃ viññāṇasmiṃ vā attānaṃ.",
  "mn109:11.7": "Evaṃ kho, bhikkhu, sakkāyadiṭṭhi hotī”ti.",
  "mn109:12.1": "“Kathaṃ pana, bhante, sakkāyadiṭṭhi na hotī”ti?",
  "mn109:12.2": "“Idha, bhikkhu, sutavā ariyasāvako ariyānaṃ dassāvī ariyadhammassa kovido ariyadhamme suvinīto sappurisānaṃ dassāvī sappurisadhammassa kovido sappurisadhamme suvinīto na rūpaṃ attato samanupassati na rūpavantaṃ vā attānaṃ na attani vā rūpaṃ na rūpasmiṃ vā attānaṃ;",
  "mn109:12.3": "na vedanaṃ attato samanupassati na vedanāvantaṃ vā attānaṃ na attani vā vedanaṃ na vedanāya vā attānaṃ;",
  "mn109:12.4": "na saññaṃ attato samanupassati na saññāvantaṃ vā attānaṃ na attani vā saññaṃ na saññāya vā attānaṃ;",
  "mn109:12.5": "na saṅkhāre attato samanupassati na saṅkhāravantaṃ vā attānaṃ na attani vā saṅkhāre na saṅkhāresu vā attānaṃ;",
  "mn109:12.6": "na viññāṇaṃ attato samanupassati na viññāṇavantaṃ vā attānaṃ na attani vā viññāṇaṃ na viññāṇasmiṃ vā attānaṃ.",
  "mn109:12.7": "Evaṃ kho, bhikkhu, sakkāyadiṭṭhi na hotī”ti.",
  "mn109:13.1": "“Ko nu kho, bhante, rūpe assādo, ko ādīnavo, kiṃ nissaraṇaṃ?",
  "mn109:13.2": "Ko vedanāya assādo, ko ādīnavo, kiṃ nissaraṇaṃ?",
  "mn109:13.3": "Ko saññāya assādo, ko ādīnavo, kiṃ nissaraṇaṃ?",
  "mn109:13.4": "Ko saṅkhāresu assādo, ko ādīnavo, kiṃ nissaraṇaṃ?",
  "mn109:13.5": "Ko viññāṇe assādo, ko ādīnavo, kiṃ nissaraṇan”ti?",
  "mn109:13.6": "“Yaṃ kho, bhikkhu, rūpaṃ paṭicca uppajjati sukhaṃ somanassaṃ, ayaṃ rūpe assādo.",
  "mn109:13.7": "Yaṃ rūpaṃ aniccaṃ dukkhaṃ vipariṇāmadhammaṃ, ayaṃ rūpe ādīnavo.",
  "mn109:13.8": "Yo rūpe chandarāgavinayo chandarāgappahānaṃ, idaṃ rūpe nissaraṇaṃ.",
  "mn109:13.9": "Yaṃ kho, bhikkhu, vedanaṃ paṭicca …",
  "mn109:13.10": "saññaṃ paṭicca …",
  "mn109:13.11": "saṅkhāre paṭicca …",
  "mn109:13.12": "viññāṇaṃ paṭicca uppajjati sukhaṃ somanassaṃ, ayaṃ viññāṇe assādo.",
  "mn109:13.13": "Yaṃ viññāṇaṃ aniccaṃ dukkhaṃ vipariṇāmadhammaṃ, ayaṃ viññāṇe ādīnavo.",
  "mn109:13.14": "Yo viññāṇe chandarāgavinayo chandarāgappahānaṃ, idaṃ viññāṇe nissaraṇan”ti.",
  "mn109:14.1": "“Kathaṃ pana, bhante, jānato kathaṃ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā na hontī”ti?",
  "mn109:14.2": "“Yaṃ kiñci, bhikkhu, rūpaṃ—",
  "mn109:14.3": "atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā—",
  "mn109:14.4": "sabbaṃ rūpaṃ ‘netaṃ mama, nesohamasmi, na meso attā’ti—",
  "mn109:14.5": "evametaṃ yathābhūtaṃ sammappaññāya passati.",
  "mn109:14.6": "Yā kāci vedanā …",
  "mn109:14.7": "yā kāci saññā …",
  "mn109:14.8": "ye keci saṅkhārā …",
  "mn109:14.9": "yaṃ kiñci viññāṇaṃ—",
  "mn109:14.10": "atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā—",
  "mn109:14.11": "sabbaṃ viññāṇaṃ ‘netaṃ mama, nesohamasmi, na meso attā’ti—",
  "mn109:14.12": "evametaṃ yathābhūtaṃ sammappaññāya passati.",
  "mn109:14.13": "Evaṃ kho, bhikkhu, jānato evaṃ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā na hontī”ti.",
  "mn109:15.1": "Atha kho aññatarassa bhikkhuno evaṃ cetaso parivitakko udapādi:",
  "mn109:15.2": "“iti kira, bho, rūpaṃ anattā, vedanā anattā, saññā anattā, saṅkhārā anattā, viññāṇaṃ anattā;",
  "mn109:15.3": "anattakatāni kammāni kamattānaṃ phusissantī”ti?",
  "mn109:15.4": "Atha kho bhagavā tassa bhikkhuno cetasā cetoparivitakkamaññāya bhikkhū āmantesi:",
  "mn109:15.5": "“ṭhānaṃ kho panetaṃ, bhikkhave, vijjati yaṃ idhekacco moghapuriso avidvā avijjāgato taṇhādhipateyyena cetasā satthu sāsanaṃ atidhāvitabbaṃ maññeyya:",
  "mn109:15.6": "‘iti kira, bho, rūpaṃ anattā, vedanā anattā, saññā anattā, saṅkhārā anattā, viññāṇaṃ anattā;",
  "mn109:15.7": "anattakatāni kammāni kamattānaṃ phusissantī’ti.",
  "mn109:15.8": "Paṭivinītā kho me tumhe, bhikkhave, tatra tatra dhammesu.",
  "mn109:16.1": "Taṃ kiṃ maññatha, bhikkhave, rūpaṃ niccaṃ vā aniccaṃ vā”ti?",
  "mn109:16.2": "“Aniccaṃ, bhante”.",
  "mn109:16.3": "“Yaṃ panāniccaṃ dukkhaṃ vā taṃ sukhaṃ vā”ti?",
  "mn109:16.4": "“Dukkhaṃ, bhante”.",
  "mn109:16.5": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:",
  "mn109:16.6": "‘etaṃ mama, esohamasmi, eso me attā’”ti?",
  "mn109:16.7": "“No hetaṃ, bhante”. <a class=\"wp\" id=\"wp16\"></a>“",
  "mn109:16.8": "Taṃ kiṃ maññatha, bhikkhave, vedanā …",
  "mn109:16.9": "saññā …",
  "mn109:16.10": "saṅkhārā …",
  "mn109:16.11": "viññāṇaṃ niccaṃ vā aniccaṃ vā”ti?",
  "mn109:16.12": "“Aniccaṃ, bhante”.",
  "mn109:16.13": "“Yaṃ panāniccaṃ dukkhaṃ vā taṃ sukhaṃ vā”ti?",
  "mn109:16.14": "“Dukkhaṃ, bhante”.",
  "mn109:16.15": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:",
  "mn109:16.16": "‘etaṃ mama, esohamasmi, eso me attā’”ti?",
  "mn109:16.17": "“No hetaṃ, bhante”.",
  "mn109:16.18": "“Tasmātiha, bhikkhave, yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā sabbaṃ rūpaṃ:",
  "mn109:16.19": "‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.",
  "mn109:16.20": "Yā kāci vedanā …",
  "mn109:16.21": "yā kāci saññā …",
  "mn109:16.22": "ye keci saṅkhārā …",
  "mn109:16.23": "yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā sabbaṃ viññāṇaṃ:",
  "mn109:16.24": "‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.",
  "mn109:16.25": "Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati;",
  "mn109:16.26": "nibbindaṃ virajjati, virāgā vimuccati.",
  "mn109:16.27": "Vimuttasmiṃ vimuttamiti ñāṇaṃ hoti.",
  "mn109:16.28": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.",
  "mn109:17.1": "Idamavoca bhagavā.",
  "mn109:17.2": "Attamanā te bhikkhū bhagavato bhāsitaṃ abhinandunti.",
  "mn109:17.3": "Imasmiñca pana veyyākaraṇasmiṃ bhaññamāne saṭṭhimattānaṃ bhikkhūnaṃ anupādāya āsavehi cittāni vimucciṃsūti.",
  "mn109:18.1": "Mahāpuṇṇamasuttaṃ niṭṭhitaṃ navamaṃ."
}