{
  "_markup_path": "markup/mn/mn43.html",
  "_alt_strings": [
    "en/sujato/mn/mn43.json"
  ],
  "mn43:1.1": "Majjhima Nikāya 43",
  "mn43:2.1": "Mahāvedallasutta",
  "mn43:3.1": "<span class=\"evam\">Evaṃ me sutaṃ—​</span>",
  "mn43:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn43:3.3": "Atha kho āyasmā mahākoṭṭhiko sāyanhasamayaṃ paṭisallānā vuṭṭhito yenāyasmā sāriputto tenupasaṅkami;",
  "mn43:3.4": "upasaṅkamitvā āyasmatā sāriputtena saddhiṃ sammodi.",
  "mn43:3.5": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "mn43:3.6": "Ekamantaṃ nisinno kho āyasmā mahākoṭṭhiko āyasmantaṃ sāriputtaṃ etadavoca:",
  "mn43:4.1": "“‘Duppañño duppañño’ti, āvuso, vuccati.",
  "mn43:4.2": "Kittāvatā nu kho, āvuso, duppaññoti vuccatī”ti?",
  "mn43:5.1": "“‘Nappajānāti nappajānātī’ti kho, āvuso, tasmā duppaññoti vuccati.",
  "mn43:5.2": "Kiñca nappajānāti?",
  "mn43:5.3": "‘Idaṃ dukkhan’ti nappajānāti, ‘ayaṃ dukkhasamudayo’ti nappajānāti, ‘ayaṃ dukkhanirodho’ti nappajānāti, ‘ayaṃ dukkhanirodhagāminī paṭipadā’ti nappajānāti.",
  "mn43:5.4": "‘Nappajānāti nappajānātī’ti kho, āvuso, tasmā duppaññoti vuccatī”ti.",
  "mn43:6.1": "“Sādhāvuso”ti kho āyasmā mahākoṭṭhiko āyasmato sāriputtassa bhāsitaṃ abhinanditvā anumoditvā āyasmantaṃ sāriputtaṃ uttariṃ pañhaṃ apucchi:",
  "mn43:7.1": "“‘Paññavā paññavā’ti, āvuso, vuccati.",
  "mn43:7.2": "Kittāvatā nu kho, āvuso, paññavāti vuccatī”ti?",
  "mn43:8.1": "“‘Pajānāti pajānātī’ti kho, āvuso, tasmā paññavāti vuccati.",
  "mn43:8.2": "Kiñca pajānāti?",
  "mn43:8.3": "‘Idaṃ dukkhan’ti pajānāti, ‘ayaṃ dukkhasamudayo’ti pajānāti, ‘ayaṃ dukkhanirodho’ti pajānāti, ‘ayaṃ dukkhanirodhagāminī paṭipadā’ti pajānāti.",
  "mn43:8.4": "‘Pajānāti pajānātī’ti kho, āvuso, tasmā paññavāti vuccatī”ti.",
  "mn43:9.1": "“‘Viññāṇaṃ viññāṇan’ti, āvuso, vuccati.",
  "mn43:9.2": "Kittāvatā nu kho, āvuso, viññāṇanti vuccatī”ti?",
  "mn43:10.1": "“‘Vijānāti vijānātī’ti kho, āvuso, tasmā viññāṇanti vuccati.",
  "mn43:10.2": "Kiñca vijānāti?",
  "mn43:10.3": "Sukhantipi vijānāti, dukkhantipi vijānāti, adukkhamasukhantipi vijānāti.",
  "mn43:10.4": "‘Vijānāti vijānātī’ti kho, āvuso, tasmā viññāṇanti vuccatī”ti.",
  "mn43:11.1": "“Yā cāvuso, paññā yañca viññāṇaṃ—",
  "mn43:11.2": "ime dhammā saṃsaṭṭhā udāhu visaṃsaṭṭhā?",
  "mn43:11.3": "Labbhā ca panimesaṃ dhammānaṃ vinibbhujitvā vinibbhujitvā nānākaraṇaṃ paññāpetun”ti?",
  "mn43:11.4": "“Yā cāvuso, paññā yañca viññāṇaṃ—",
  "mn43:11.5": "ime dhammā saṃsaṭṭhā, no visaṃsaṭṭhā.",
  "mn43:11.6": "Na ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetuṃ.",
  "mn43:11.7": "Yaṃ hāvuso, pajānāti taṃ vijānāti, yaṃ vijānāti taṃ pajānāti.",
  "mn43:11.8": "Tasmā ime dhammā saṃsaṭṭhā, no visaṃsaṭṭhā.",
  "mn43:11.9": "Na ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetun”ti.",
  "mn43:12.1": "“Yā cāvuso, paññā yañca viññāṇaṃ—",
  "mn43:12.2": "imesaṃ dhammānaṃ saṃsaṭṭhānaṃ no visaṃsaṭṭhānaṃ kiṃ nānākaraṇan”ti?",
  "mn43:12.3": "“Yā cāvuso, paññā yañca viññāṇaṃ—",
  "mn43:12.4": "imesaṃ dhammānaṃ saṃsaṭṭhānaṃ no visaṃsaṭṭhānaṃ paññā bhāvetabbā, viññāṇaṃ pariññeyyaṃ.",
  "mn43:12.5": "Idaṃ nesaṃ nānākaraṇan”ti.",
  "mn43:13.1": "“‘Vedanā vedanā’ti, āvuso, vuccati.",
  "mn43:13.2": "Kittāvatā nu kho, āvuso, vedanāti vuccatī”ti?",
  "mn43:14.1": "“‘Vedeti vedetī’ti kho, āvuso, tasmā vedanāti vuccati.",
  "mn43:14.2": "Kiñca vedeti?",
  "mn43:14.3": "Sukhampi vedeti, dukkhampi vedeti, adukkhamasukhampi vedeti.",
  "mn43:14.4": "‘Vedeti vedetī’ti kho, āvuso, tasmā vedanāti vuccatī”ti.",
  "mn43:15.1": "“‘Saññā saññā’ti, āvuso, vuccati.",
  "mn43:15.2": "Kittāvatā nu kho, āvuso, saññāti vuccatī”ti?",
  "mn43:16.1": "“‘Sañjānāti sañjānātī’ti kho, āvuso, tasmā saññāti vuccati.",
  "mn43:16.2": "Kiñca sañjānāti?",
  "mn43:16.3": "Nīlakampi sañjānāti, pītakampi sañjānāti, lohitakampi sañjānāti, odātampi sañjānāti.",
  "mn43:16.4": "‘Sañjānāti sañjānātī’ti kho, āvuso, tasmā saññāti vuccatī”ti.",
  "mn43:17.1": "“Yā cāvuso, vedanā yā ca saññā yañca viññāṇaṃ—",
  "mn43:17.2": "ime dhammā saṃsaṭṭhā udāhu visaṃsaṭṭhā?",
  "mn43:17.3": "Labbhā ca panimesaṃ dhammānaṃ vinibbhujitvā vinibbhujitvā nānākaraṇaṃ paññāpetun”ti?",
  "mn43:17.4": "“Yā cāvuso, vedanā yā ca saññā yañca viññāṇaṃ—",
  "mn43:17.5": "ime dhammā saṃsaṭṭhā, no visaṃsaṭṭhā.",
  "mn43:17.6": "Na ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetuṃ.",
  "mn43:17.7": "Yaṃ hāvuso, vedeti taṃ sañjānāti, yaṃ sañjānāti taṃ vijānāti.",
  "mn43:17.8": "Tasmā ime dhammā saṃsaṭṭhā no visaṃsaṭṭhā.",
  "mn43:17.9": "Na ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetun”ti.",
  "mn43:18.1": "“Nissaṭṭhena hāvuso, pañcahi indriyehi parisuddhena manoviññāṇena kiṃ neyyan”ti?",
  "mn43:19.1": "“Nissaṭṭhena, āvuso, pañcahi indriyehi parisuddhena manoviññāṇena ‘ananto ākāso’ti ākāsānañcāyatanaṃ neyyaṃ, ‘anantaṃ viññāṇan’ti viññāṇañcāyatanaṃ neyyaṃ, ‘natthi kiñcī’ti ākiñcaññāyatanaṃ neyyan”ti.",
  "mn43:20.1": "“Neyyaṃ panāvuso, dhammaṃ kena pajānātī”ti?",
  "mn43:21.1": "“Neyyaṃ kho, āvuso, dhammaṃ paññācakkhunā pajānātī”ti.",
  "mn43:22.1": "“Paññā panāvuso, kimatthiyā”ti?",
  "mn43:23.1": "“Paññā kho, āvuso, abhiññatthā pariññatthā pahānatthā”ti.",
  "mn43:24.1": "“Kati panāvuso, paccayā sammādiṭṭhiyā uppādāyā”ti?",
  "mn43:25.1": "“Dve kho, āvuso, paccayā sammādiṭṭhiyā uppādāya—",
  "mn43:25.2": "parato ca ghoso, yoniso ca manasikāro.",
  "mn43:25.3": "Ime kho, āvuso, dve paccayā sammādiṭṭhiyā uppādāyā”ti.",
  "mn43:26.1": "“Katihi panāvuso, aṅgehi anuggahitā sammādiṭṭhi cetovimuttiphalā ca hoti cetovimuttiphalānisaṃsā ca, paññāvimuttiphalā ca hoti paññāvimuttiphalānisaṃsā cā”ti?",
  "mn43:27.1": "“Pañcahi kho, āvuso, aṅgehi anuggahitā sammādiṭṭhi cetovimuttiphalā ca hoti cetovimuttiphalānisaṃsā ca, paññāvimuttiphalā ca hoti paññāvimuttiphalānisaṃsā ca.",
  "mn43:27.2": "Idhāvuso, sammādiṭṭhi sīlānuggahitā ca hoti, sutānuggahitā ca hoti, sākacchānuggahitā ca hoti, samathānuggahitā ca hoti, vipassanānuggahitā ca hoti.",
  "mn43:27.3": "Imehi kho, āvuso, pañcahaṅgehi anuggahitā sammādiṭṭhi cetovimuttiphalā ca hoti cetovimuttiphalānisaṃsā ca, paññāvimuttiphalā ca hoti paññāvimuttiphalānisaṃsā cā”ti.",
  "mn43:28.1": "“Kati panāvuso, bhavā”ti?",
  "mn43:29.1": "“Tayome, āvuso, bhavā—",
  "mn43:29.2": "kāmabhavo, rūpabhavo, arūpabhavo”ti.",
  "mn43:30.1": "“Kathaṃ panāvuso, āyatiṃ punabbhavābhinibbatti hotī”ti?",
  "mn43:31.1": "“Avijjānīvaraṇānaṃ kho, āvuso, sattānaṃ taṇhāsaṃyojanānaṃ tatratatrābhinandanā—",
  "mn43:31.2": "evaṃ āyatiṃ punabbhavābhinibbatti hotī”ti.",
  "mn43:32.1": "“Kathaṃ panāvuso, āyatiṃ punabbhavābhinibbatti na hotī”ti?",
  "mn43:33.1": "“Avijjāvirāgā kho, āvuso, vijjuppādā taṇhānirodhā—",
  "mn43:33.2": "evaṃ āyatiṃ punabbhavābhinibbatti na hotī”ti.",
  "mn43:34.1": "“Katamaṃ panāvuso, paṭhamaṃ jhānan”ti?",
  "mn43:35.1": "“Idhāvuso, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati—",
  "mn43:35.2": "idaṃ vuccati, āvuso, paṭhamaṃ jhānan”ti.",
  "mn43:36.1": "“Paṭhamaṃ panāvuso, jhānaṃ katiaṅgikan”ti?",
  "mn43:37.1": "“Paṭhamaṃ kho, āvuso, jhānaṃ pañcaṅgikaṃ.",
  "mn43:37.2": "Idhāvuso, paṭhamaṃ jhānaṃ samāpannassa bhikkhuno vitakko ca vattati, vicāro ca pīti ca sukhañca cittekaggatā ca.",
  "mn43:37.3": "Paṭhamaṃ kho, āvuso, jhānaṃ evaṃ pañcaṅgikan”ti.",
  "mn43:38.1": "“Paṭhamaṃ panāvuso, jhānaṃ kataṅgavippahīnaṃ kataṅgasamannāgatan”ti?",
  "mn43:39.1": "“Paṭhamaṃ kho, āvuso, jhānaṃ pañcaṅgavippahīnaṃ, pañcaṅgasamannāgataṃ.",
  "mn43:39.2": "Idhāvuso, paṭhamaṃ jhānaṃ samāpannassa bhikkhuno kāmacchando pahīno hoti, byāpādo pahīno hoti, thinamiddhaṃ pahīnaṃ hoti, uddhaccakukkuccaṃ pahīnaṃ hoti, vicikicchā pahīnā hoti;",
  "mn43:39.3": "vitakko ca vattati, vicāro ca pīti ca sukhañca cittekaggatā ca.",
  "mn43:39.4": "Paṭhamaṃ kho, āvuso, jhānaṃ evaṃ pañcaṅgavippahīnaṃ pañcaṅgasamannāgatan”ti.",
  "mn43:40.1": "“Pañcimāni, āvuso, indriyāni nānāvisayāni nānāgocarāni, na aññamaññassa gocaravisayaṃ paccanubhonti, seyyathidaṃ—",
  "mn43:40.2": "cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ.",
  "mn43:40.3": "Imesaṃ kho, āvuso, pañcannaṃ indriyānaṃ nānāvisayānaṃ nānāgocarānaṃ, na aññamaññassa gocaravisayaṃ paccanubhontānaṃ, kiṃ paṭisaraṇaṃ, ko ca nesaṃ gocaravisayaṃ paccanubhotī”ti?",
  "mn43:41.1": "“Pañcimāni, āvuso, indriyāni nānāvisayāni nānāgocarāni, na aññamaññassa gocaravisayaṃ paccanubhonti, seyyathidaṃ—",
  "mn43:41.2": "cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ.",
  "mn43:41.3": "Imesaṃ kho, āvuso, pañcannaṃ indriyānaṃ nānāvisayānaṃ nānāgocarānaṃ, na aññamaññassa gocaravisayaṃ paccanubhontānaṃ, mano paṭisaraṇaṃ, mano ca nesaṃ gocaravisayaṃ paccanubhotī”ti.",
  "mn43:42.1": "“Pañcimāni, āvuso, indriyāni, seyyathidaṃ—",
  "mn43:42.2": "cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ.",
  "mn43:42.3": "Imāni kho, āvuso, pañcindriyāni kiṃ paṭicca tiṭṭhantī”ti?",
  "mn43:43.1": "“Pañcimāni, āvuso, indriyāni, seyyathidaṃ—",
  "mn43:43.2": "cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ.",
  "mn43:43.3": "Imāni kho, āvuso, pañcindriyāni āyuṃ paṭicca tiṭṭhantī”ti.",
  "mn43:44.1": "“Āyu panāvuso, kiṃ paṭicca tiṭṭhatī”ti?",
  "mn43:45.1": "“Āyu usmaṃ paṭicca tiṭṭhatī”ti.",
  "mn43:46.1": "“Usmā panāvuso, kiṃ paṭicca tiṭṭhatī”ti?",
  "mn43:47.1": "“Usmā āyuṃ paṭicca tiṭṭhatī”ti.",
  "mn43:48.1": "“Idāneva kho mayaṃ, āvuso, āyasmato sāriputtassa bhāsitaṃ evaṃ ājānāma:",
  "mn43:48.2": "‘āyu usmaṃ paṭicca tiṭṭhatī’ti.",
  "mn43:48.3": "Idāneva pana mayaṃ, āvuso, āyasmato sāriputtassa bhāsitaṃ evaṃ ājānāma:",
  "mn43:48.4": "‘usmā āyuṃ paṭicca tiṭṭhatī’ti.",
  "mn43:48.5": "Yathā kathaṃ panāvuso, imassa bhāsitassa attho daṭṭhabbo”ti?",
  "mn43:49.1": "“Tena hāvuso, upamaṃ te karissāmi;",
  "mn43:49.2": "upamāyapidhekacce viññū purisā bhāsitassa atthaṃ ājānanti.",
  "mn43:49.3": "Seyyathāpi, āvuso, telappadīpassa jhāyato acciṃ paṭicca ābhā paññāyati, ābhaṃ paṭicca acci paññāyati;",
  "mn43:49.4": "evameva kho, āvuso, āyu usmaṃ paṭicca tiṭṭhati, usmā āyuṃ paṭicca tiṭṭhatī”ti.",
  "mn43:50.1": "“Teva nu kho, āvuso, āyusaṅkhārā, te vedaniyā dhammā udāhu aññe āyusaṅkhārā aññe vedaniyā dhammā”ti?",
  "mn43:51.1": "“Na kho, āvuso, teva āyusaṅkhārā te vedaniyā dhammā.",
  "mn43:51.2": "Te ca hāvuso, āyusaṅkhārā abhaviṃsu te vedaniyā dhammā, na yidaṃ saññāvedayitanirodhaṃ samāpannassa bhikkhuno vuṭṭhānaṃ paññāyetha.",
  "mn43:51.3": "Yasmā ca kho, āvuso, aññe āyusaṅkhārā aññe vedaniyā dhammā, tasmā saññāvedayitanirodhaṃ samāpannassa bhikkhuno vuṭṭhānaṃ paññāyatī”ti.",
  "mn43:52.1": "“Yadā nu kho, āvuso, imaṃ kāyaṃ kati dhammā jahanti;",
  "mn43:52.2": "athāyaṃ kāyo ujjhito avakkhitto seti, yathā kaṭṭhaṃ acetanan”ti?",
  "mn43:53.1": "“Yadā kho, āvuso, imaṃ kāyaṃ tayo dhammā jahanti—",
  "mn43:53.2": "āyu usmā ca viññāṇaṃ;",
  "mn43:53.3": "athāyaṃ kāyo ujjhito avakkhitto seti, yathā kaṭṭhaṃ acetanan”ti.",
  "mn43:54.1": "“Yvāyaṃ, āvuso, mato kālaṅkato, yo cāyaṃ bhikkhu saññāvedayitanirodhaṃ samāpanno—",
  "mn43:54.2": "imesaṃ kiṃ nānākaraṇan”ti?",
  "mn43:55.1": "“Yvāyaṃ, āvuso, mato kālaṅkato tassa kāyasaṅkhārā niruddhā paṭippassaddhā, vacīsaṅkhārā niruddhā paṭippassaddhā, cittasaṅkhārā niruddhā paṭippassaddhā, āyu parikkhīṇo, usmā vūpasantā, indriyāni paribhinnāni.",
  "mn43:55.2": "Yo cāyaṃ bhikkhu saññāvedayitanirodhaṃ samāpanno tassapi kāyasaṅkhārā niruddhā paṭippassaddhā, vacīsaṅkhārā niruddhā paṭippassaddhā, cittasaṅkhārā niruddhā paṭippassaddhā, āyu na parikkhīṇo, usmā avūpasantā, indriyāni vippasannāni.",
  "mn43:55.3": "Yvāyaṃ, āvuso, mato kālaṅkato, yo cāyaṃ bhikkhu saññāvedayitanirodhaṃ samāpanno—",
  "mn43:55.4": "idaṃ nesaṃ nānākaraṇan”ti.",
  "mn43:56.1": "“Kati panāvuso, paccayā adukkhamasukhāya cetovimuttiyā samāpattiyā”ti?",
  "mn43:57.1": "“Cattāro kho, āvuso, paccayā adukkhamasukhāya cetovimuttiyā samāpattiyā.",
  "mn43:57.2": "Idhāvuso, bhikkhu sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati.",
  "mn43:57.3": "Ime kho, āvuso, cattāro paccayā adukkhamasukhāya cetovimuttiyā samāpattiyā”ti.",
  "mn43:58.1": "“Kati panāvuso, paccayā animittāya cetovimuttiyā samāpattiyā”ti?",
  "mn43:59.1": "“Dve kho, āvuso, paccayā animittāya cetovimuttiyā samāpattiyā—",
  "mn43:59.2": "sabbanimittānañca amanasikāro, animittāya ca dhātuyā manasikāro.",
  "mn43:59.3": "Ime kho, āvuso, dve paccayā animittāya cetovimuttiyā samāpattiyā”ti.",
  "mn43:60.1": "“Kati panāvuso, paccayā animittāya cetovimuttiyā ṭhitiyā”ti?",
  "mn43:61.1": "“Tayo kho, āvuso, paccayā animittāya cetovimuttiyā ṭhitiyā—",
  "mn43:61.2": "sabbanimittānañca amanasikāro, animittāya ca dhātuyā manasikāro, pubbe ca abhisaṅkhāro.",
  "mn43:61.3": "Ime kho, āvuso, tayo paccayā animittāya cetovimuttiyā ṭhitiyā”ti.",
  "mn43:62.1": "“Kati panāvuso, paccayā animittāya cetovimuttiyā vuṭṭhānāyā”ti?",
  "mn43:63.1": "“Dve kho, āvuso, paccayā animittāya cetovimuttiyā vuṭṭhānāya—",
  "mn43:63.2": "sabbanimittānañca manasikāro, animittāya ca dhātuyā amanasikāro.",
  "mn43:63.3": "Ime kho, āvuso, dve paccayā animittāya cetovimuttiyā vuṭṭhānāyā”ti.",
  "mn43:64.1": "“Yā cāyaṃ, āvuso, appamāṇā cetovimutti, yā ca ākiñcaññā cetovimutti, yā ca suññatā cetovimutti, yā ca animittā cetovimutti—",
  "mn43:64.2": "ime dhammā nānātthā ceva nānābyañjanā ca udāhu ekatthā byañjanameva nānan”ti?",
  "mn43:65.1": "“Yā cāyaṃ, āvuso, appamāṇā cetovimutti, yā ca ākiñcaññā cetovimutti, yā ca suññatā cetovimutti, yā ca animittā cetovimutti—",
  "mn43:65.2": "atthi kho, āvuso, pariyāyo yaṃ pariyāyaṃ āgamma ime dhammā nānātthā ceva nānābyañjanā ca;",
  "mn43:65.3": "atthi ca kho, āvuso, pariyāyo yaṃ pariyāyaṃ āgamma ime dhammā ekatthā, byañjanameva nānaṃ.",
  "mn43:66.1": "Katamo cāvuso, pariyāyo yaṃ pariyāyaṃ āgamma ime dhammā nānātthā ceva nānābyañjanā ca?",
  "mn43:67.1": "Idhāvuso, bhikkhu mettāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ.",
  "mn43:67.2": "Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyābajjhena pharitvā viharati.",
  "mn43:67.3": "Karuṇāsahagatena cetasā …",
  "mn43:67.4": "pe …",
  "mn43:67.5": "muditāsahagatena cetasā …",
  "mn43:67.6": "upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ.",
  "mn43:67.7": "Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyābajjhena pharitvā viharati.",
  "mn43:67.8": "Ayaṃ vuccatāvuso, appamāṇā cetovimutti.",
  "mn43:68.1": "Katamā cāvuso, ākiñcaññā cetovimutti?",
  "mn43:69.1": "Idhāvuso, bhikkhu sabbaso viññāṇañcāyatanaṃ samatikkamma natthi kiñcīti ākiñcaññāyatanaṃ upasampajja viharati.",
  "mn43:69.2": "Ayaṃ vuccatāvuso, ākiñcaññā cetovimutti.",
  "mn43:70.1": "Katamā cāvuso, suññatā cetovimutti?",
  "mn43:71.1": "Idhāvuso, bhikkhu araññagato vā rukkhamūlagato vā suññāgāragato vā iti paṭisañcikkhati:",
  "mn43:71.2": "‘suññamidaṃ attena vā attaniyena vā’ti.",
  "mn43:71.3": "Ayaṃ vuccatāvuso, suññatā cetovimutti.",
  "mn43:72.1": "Katamā cāvuso, animittā cetovimutti?",
  "mn43:73.1": "Idhāvuso, bhikkhu sabbanimittānaṃ amanasikārā animittaṃ cetosamādhiṃ upasampajja viharati.",
  "mn43:73.2": "Ayaṃ vuccatāvuso, animittā cetovimutti.",
  "mn43:73.3": "Ayaṃ kho, āvuso, pariyāyo yaṃ pariyāyaṃ āgamma ime dhammā nānātthā ceva nānābyañjanā ca.",
  "mn43:74.1": "Katamo cāvuso, pariyāyo yaṃ pariyāyaṃ āgamma ime dhammā ekatthā byañjanameva nānaṃ?",
  "mn43:75.1": "Rāgo kho, āvuso, pamāṇakaraṇo, doso pamāṇakaraṇo, moho pamāṇakaraṇo.",
  "mn43:75.2": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ anuppādadhammā.",
  "mn43:75.3": "Yāvatā kho, āvuso, appamāṇā cetovimuttiyo, akuppā tāsaṃ cetovimutti aggamakkhāyati.",
  "mn43:75.4": "Sā kho panākuppā cetovimutti suññā rāgena, suññā dosena, suññā mohena.",
  "mn43:75.5": "Rāgo kho, āvuso, kiñcano, doso kiñcano, moho kiñcano.",
  "mn43:75.6": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ anuppādadhammā.",
  "mn43:75.7": "Yāvatā kho, āvuso, ākiñcaññā cetovimuttiyo, akuppā tāsaṃ cetovimutti aggamakkhāyati.",
  "mn43:75.8": "Sā kho panākuppā cetovimutti suññā rāgena, suññā dosena, suññā mohena.",
  "mn43:75.9": "Rāgo kho, āvuso, nimittakaraṇo, doso nimittakaraṇo, moho nimittakaraṇo.",
  "mn43:75.10": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ anuppādadhammā.",
  "mn43:75.11": "Yāvatā kho, āvuso, animittā cetovimuttiyo, akuppā tāsaṃ cetovimutti aggamakkhāyati.",
  "mn43:75.12": "Sā kho panākuppā cetovimutti suññā rāgena, suññā dosena, suññā mohena.",
  "mn43:75.13": "Ayaṃ kho, āvuso, pariyāyo yaṃ pariyāyaṃ āgamma ime dhammā ekatthā byañjanameva nānan”ti.",
  "mn43:76.1": "Idamavocāyasmā sāriputto.",
  "mn43:76.2": "Attamano āyasmā mahākoṭṭhiko āyasmato sāriputtassa bhāsitaṃ abhinandīti.",
  "mn43:77.1": "Mahāvedallasuttaṃ niṭṭhitaṃ tatiyaṃ."
}