{
  "_markup_path": "markup/mn/mn106.html",
  "_alt_strings": [
    "en/sujato/mn/mn106.json"
  ],
  "mn106:1.1": "Majjhima Nikāya 106",
  "mn106:2.1": "Āneñjasappāyasutta",
  "mn106:3.1": "<span class=\"evam\">Evaṃ me sutaṃ—​</span>",
  "mn106:3.2": "ekaṃ samayaṃ bhagavā kurūsu viharati kammāsadhammaṃ nāma kurūnaṃ nigamo.",
  "mn106:3.3": "Tatra kho bhagavā bhikkhū āmantesi:",
  "mn106:3.4": "“bhikkhavo”ti.",
  "mn106:3.5": "“Bhadante”ti te bhikkhū bhagavato paccassosuṃ.",
  "mn106:3.6": "Bhagavā etadavoca:",
  "mn106:4.1": "“Aniccā, bhikkhave, kāmā tucchā musā mosadhammā.",
  "mn106:4.2": "Māyākatametaṃ, bhikkhave, bālalāpanaṃ.",
  "mn106:4.3": "Ye ca diṭṭhadhammikā kāmā, ye ca samparāyikā kāmā;",
  "mn106:4.4": "yā ca diṭṭhadhammikā kāmasaññā, yā ca samparāyikā kāmasaññā—",
  "mn106:4.5": "ubhayametaṃ māradheyyaṃ, mārassesa visayo, mārassesa nivāpo, mārassesa gocaro.",
  "mn106:4.6": "Etthete pāpakā akusalā mānasā abhijjhāpi byāpādāpi sārambhāpi saṃvattanti.",
  "mn106:4.7": "Teva ariyasāvakassa idhamanusikkhato antarāyāya sambhavanti.",
  "mn106:4.8": "Tatra, bhikkhave, ariyasāvako iti paṭisañcikkhati:",
  "mn106:4.9": "‘ye ca diṭṭhadhammikā kāmā, ye ca samparāyikā kāmā;",
  "mn106:4.10": "yā ca diṭṭhadhammikā kāmasaññā, yā ca samparāyikā kāmasaññā—",
  "mn106:4.11": "ubhayametaṃ māradheyyaṃ, mārassesa visayo, mārassesa nivāpo, mārassesa gocaro.",
  "mn106:4.12": "Etthete pāpakā akusalā mānasā abhijjhāpi byāpādāpi sārambhāpi saṃvattanti, teva ariyasāvakassa idhamanusikkhato antarāyāya sambhavanti.",
  "mn106:4.13": "Yannūnāhaṃ vipulena mahaggatena cetasā vihareyyaṃ abhibhuyya lokaṃ adhiṭṭhāya manasā.",
  "mn106:4.14": "Vipulena hi me mahaggatena cetasā viharato abhibhuyya lokaṃ adhiṭṭhāya manasā ye pāpakā akusalā mānasā abhijjhāpi byāpādāpi sārambhāpi te na bhavissanti.",
  "mn106:4.15": "Tesaṃ pahānā aparittañca me cittaṃ bhavissati appamāṇaṃ subhāvitan’ti.",
  "mn106:4.16": "Tassa evaṃpaṭipannassa tabbahulavihārino āyatane cittaṃ pasīdati.",
  "mn106:4.17": "Sampasāde sati etarahi vā āneñjaṃ samāpajjati paññāya vā adhimuccati kāyassa bhedā paraṃ maraṇā.",
  "mn106:4.18": "Ṭhānametaṃ vijjati yaṃ taṃsaṃvattanikaṃ viññāṇaṃ assa āneñjūpagaṃ.",
  "mn106:4.19": "Ayaṃ, bhikkhave, paṭhamā āneñjasappāyā paṭipadā akkhāyati.",
  "mn106:5.1": "Puna caparaṃ, bhikkhave, ariyasāvako iti paṭisañcikkhati:",
  "mn106:5.2": "‘ye ca diṭṭhadhammikā kāmā, ye ca samparāyikā kāmā;",
  "mn106:5.3": "yā ca diṭṭhadhammikā kāmasaññā, yā ca samparāyikā kāmasaññā;",
  "mn106:5.4": "yaṃ kiñci rūpaṃ sabbaṃ rūpaṃ cattāri ca mahābhūtāni, catunnañca mahābhūtānaṃ upādāyarūpan’ti.",
  "mn106:5.5": "Tassa evaṃpaṭipannassa tabbahulavihārino āyatane cittaṃ pasīdati.",
  "mn106:5.6": "Sampasāde sati etarahi vā āneñjaṃ samāpajjati paññāya vā adhimuccati kāyassa bhedā paraṃ maraṇā.",
  "mn106:5.7": "Ṭhānametaṃ vijjati yaṃ taṃsaṃvattanikaṃ viññāṇaṃ assa āneñjūpagaṃ.",
  "mn106:5.8": "Ayaṃ, bhikkhave, dutiyā āneñjasappāyā paṭipadā akkhāyati.",
  "mn106:6.1": "Puna caparaṃ, bhikkhave, ariyasāvako iti paṭisañcikkhati:",
  "mn106:6.2": "‘ye ca diṭṭhadhammikā kāmā, ye ca samparāyikā kāmā;",
  "mn106:6.3": "yā ca diṭṭhadhammikā kāmasaññā, yā ca samparāyikā kāmasaññā;",
  "mn106:6.4": "ye ca diṭṭhadhammikā rūpā, ye ca samparāyikā rūpā;",
  "mn106:6.5": "yā ca diṭṭhadhammikā rūpasaññā, yā ca samparāyikā rūpasaññā—",
  "mn106:6.6": "ubhayametaṃ aniccaṃ.",
  "mn106:6.7": "Yadaniccaṃ taṃ nālaṃ abhinandituṃ, nālaṃ abhivadituṃ, nālaṃ ajjhositun’ti.",
  "mn106:6.8": "Tassa evaṃpaṭipannassa tabbahulavihārino āyatane cittaṃ pasīdati.",
  "mn106:6.9": "Sampasāde sati etarahi vā āneñjaṃ samāpajjati paññāya vā adhimuccati kāyassa bhedā paraṃ maraṇā.",
  "mn106:6.10": "Ṭhānametaṃ vijjati yaṃ taṃsaṃvattanikaṃ viññāṇaṃ assa āneñjūpagaṃ.",
  "mn106:6.11": "Ayaṃ, bhikkhave, tatiyā āneñjasappāyā paṭipadā akkhāyati.",
  "mn106:7.1": "Puna caparaṃ, bhikkhave, ariyasāvako iti paṭisañcikkhati:",
  "mn106:7.2": "‘ye ca diṭṭhadhammikā kāmā, ye ca samparāyikā kāmā;",
  "mn106:7.3": "yā ca diṭṭhadhammikā kāmasaññā, yā ca samparāyikā kāmasaññā;",
  "mn106:7.4": "ye ca diṭṭhadhammikā rūpā, ye ca samparāyikā rūpā;",
  "mn106:7.5": "yā ca diṭṭhadhammikā rūpasaññā, yā ca samparāyikā rūpasaññā;",
  "mn106:7.6": "yā ca āneñjasaññā—",
  "mn106:7.7": "sabbā saññā.",
  "mn106:7.8": "Yatthetā aparisesā nirujjhanti etaṃ santaṃ etaṃ paṇītaṃ—",
  "mn106:7.9": "yadidaṃ ākiñcaññāyatanan’ti.",
  "mn106:7.10": "Tassa evaṃpaṭipannassa tabbahulavihārino āyatane cittaṃ pasīdati.",
  "mn106:7.11": "Sampasāde sati etarahi vā ākiñcaññāyatanaṃ samāpajjati paññāya vā adhimuccati kāyassa bhedā paraṃ maraṇā.",
  "mn106:7.12": "Ṭhānametaṃ vijjati yaṃ taṃsaṃvattanikaṃ viññāṇaṃ assa ākiñcaññāyatanūpagaṃ.",
  "mn106:7.13": "Ayaṃ, bhikkhave, paṭhamā ākiñcaññāyatanasappāyā paṭipadā akkhāyati.",
  "mn106:8.1": "Puna caparaṃ, bhikkhave, ariyasāvako araññagato vā rukkhamūlagato vā suññāgāragato vā iti paṭisañcikkhati:",
  "mn106:8.2": "‘suññamidaṃ attena vā attaniyena vā’ti.",
  "mn106:8.3": "Tassa evaṃpaṭipannassa tabbahulavihārino āyatane cittaṃ pasīdati.",
  "mn106:8.4": "Sampasāde sati etarahi vā ākiñcaññāyatanaṃ samāpajjati paññāya vā adhimuccati kāyassa bhedā paraṃ maraṇā.",
  "mn106:8.5": "Ṭhānametaṃ vijjati yaṃ taṃsaṃvattanikaṃ viññāṇaṃ assa ākiñcaññāyatanūpagaṃ.",
  "mn106:8.6": "Ayaṃ, bhikkhave, dutiyā ākiñcaññāyatanasappāyā paṭipadā akkhāyati.",
  "mn106:9.1": "Puna caparaṃ, bhikkhave, ariyasāvako iti paṭisañcikkhati:",
  "mn106:9.2": "‘nāhaṃ kvacani kassaci kiñcanatasmiṃ, na ca mama kvacani kismiñci kiñcanaṃ natthī’ti.",
  "mn106:9.3": "Tassa evaṃpaṭipannassa tabbahulavihārino āyatane cittaṃ pasīdati.",
  "mn106:9.4": "Sampasāde sati etarahi vā ākiñcaññāyatanaṃ samāpajjati paññāya vā adhimuccati kāyassa bhedā paraṃ maraṇā.",
  "mn106:9.5": "Ṭhānametaṃ vijjati yaṃ taṃsaṃvattanikaṃ viññāṇaṃ assa ākiñcaññāyatanūpagaṃ.",
  "mn106:9.6": "Ayaṃ, bhikkhave, tatiyā ākiñcaññāyatanasappāyā paṭipadā akkhāyati.",
  "mn106:10.1": "Puna caparaṃ, bhikkhave, ariyasāvako iti paṭisañcikkhati:",
  "mn106:10.2": "‘ye ca diṭṭhadhammikā kāmā, ye ca samparāyikā kāmā;",
  "mn106:10.3": "yā ca diṭṭhadhammikā kāmasaññā, yā ca samparāyikā kāmasaññā;",
  "mn106:10.4": "ye ca diṭṭhadhammikā rūpā, ye ca samparāyikā rūpā;",
  "mn106:10.5": "yā ca diṭṭhadhammikā rūpasaññā, yā ca samparāyikā rūpasaññā;",
  "mn106:10.6": "yā ca āneñjasaññā, yā ca ākiñcaññāyatanasaññā—",
  "mn106:10.7": "sabbā saññā.",
  "mn106:10.8": "Yatthetā aparisesā nirujjhanti etaṃ santaṃ etaṃ paṇītaṃ—",
  "mn106:10.9": "yadidaṃ nevasaññānāsaññāyatanan’ti.",
  "mn106:10.10": "Tassa evaṃpaṭipannassa tabbahulavihārino āyatane cittaṃ pasīdati.",
  "mn106:10.11": "Sampasāde sati etarahi vā nevasaññānāsaññāyatanaṃ samāpajjati paññāya vā adhimuccati kāyassa bhedā paraṃ maraṇā.",
  "mn106:10.12": "Ṭhānametaṃ vijjati yaṃ taṃsaṃvattanikaṃ viññāṇaṃ assa nevasaññānāsaññāyatanūpagaṃ.",
  "mn106:10.13": "Ayaṃ, bhikkhave, nevasaññānāsaññāyatanasappāyā paṭipadā akkhāyatī”ti.",
  "mn106:11.1": "Evaṃ vutte, āyasmā ānando bhagavantaṃ etadavoca:",
  "mn106:11.2": "“idha, bhante, bhikkhu evaṃ paṭipanno hoti:",
  "mn106:11.3": "‘no cassa, no ca me siyā;",
  "mn106:11.4": "na bhavissati, na me bhavissati;",
  "mn106:11.5": "yadatthi yaṃ, bhūtaṃ—",
  "mn106:11.6": "taṃ pajahāmī’ti.",
  "mn106:11.7": "Evaṃ upekkhaṃ paṭilabhati.",
  "mn106:11.8": "Parinibbāyeyya nu kho so, bhante, bhikkhu na vā parinibbāyeyyā”ti?",
  "mn106:11.9": "“Apetthekacco, ānanda, bhikkhu parinibbāyeyya, apetthekacco bhikkhu na parinibbāyeyyā”ti.",
  "mn106:11.10": "“Ko nu kho, bhante, hetu ko paccayo yenapetthekacco bhikkhu parinibbāyeyya, apetthekacco bhikkhu na parinibbāyeyyā”ti?",
  "mn106:11.11": "“Idhānanda, bhikkhu evaṃ paṭipanno hoti:",
  "mn106:11.12": "‘no cassa, no ca me siyā;",
  "mn106:11.13": "na bhavissati, na me bhavissati;",
  "mn106:11.14": "yadatthi, yaṃ bhūtaṃ—",
  "mn106:11.15": "taṃ pajahāmī’ti.",
  "mn106:11.16": "Evaṃ upekkhaṃ paṭilabhati.",
  "mn106:11.17": "So taṃ upekkhaṃ abhinandati, abhivadati, ajjhosāya tiṭṭhati.",
  "mn106:11.18": "Tassa taṃ upekkhaṃ abhinandato abhivadato ajjhosāya tiṭṭhato tannissitaṃ hoti viññāṇaṃ tadupādānaṃ.",
  "mn106:11.19": "Saupādāno, ānanda, bhikkhu na parinibbāyatī”ti. <a class=\"wp\" id=\"wp11\"></a>“",
  "mn106:11.20": "Kahaṃ pana so, bhante, bhikkhu upādiyamāno upādiyatī”ti?",
  "mn106:11.21": "“Nevasaññānāsaññāyatanaṃ, ānandā”ti.",
  "mn106:11.22": "“Upādānaseṭṭhaṃ kira so, bhante, bhikkhu upādiyamāno upādiyatī”ti?",
  "mn106:11.23": "“Upādānaseṭṭhañhi so, ānanda, bhikkhu upādiyamāno upādiyati.",
  "mn106:11.24": "Upādānaseṭṭhañhetaṃ, ānanda, yadidaṃ—",
  "mn106:11.25": "nevasaññānāsaññāyatanaṃ.",
  "mn106:12.1": "Idhānanda, bhikkhu evaṃ paṭipanno hoti:",
  "mn106:12.2": "‘no cassa, no ca me siyā;",
  "mn106:12.3": "na bhavissati, na me bhavissati;",
  "mn106:12.4": "yadatthi, yaṃ bhūtaṃ—",
  "mn106:12.5": "taṃ pajahāmī’ti.",
  "mn106:12.6": "Evaṃ upekkhaṃ paṭilabhati.",
  "mn106:12.7": "So taṃ upekkhaṃ nābhinandati, nābhivadati, na ajjhosāya tiṭṭhati.",
  "mn106:12.8": "Tassa taṃ upekkhaṃ anabhinandato anabhivadato anajjhosāya tiṭṭhato na tannissitaṃ hoti viññāṇaṃ na tadupādānaṃ.",
  "mn106:12.9": "Anupādāno, ānanda, bhikkhu parinibbāyatī”ti.",
  "mn106:13.1": "“Acchariyaṃ, bhante, abbhutaṃ, bhante.",
  "mn106:13.2": "Nissāya nissāya kira no, bhante, bhagavatā oghassa nittharaṇā akkhātā.",
  "mn106:13.3": "Katamo pana, bhante, ariyo vimokkho”ti?",
  "mn106:13.4": "“Idhānanda, bhikkhu ariyasāvako iti paṭisañcikkhati:",
  "mn106:13.5": "‘ye ca diṭṭhadhammikā kāmā, ye ca samparāyikā kāmā;",
  "mn106:13.6": "yā ca diṭṭhadhammikā kāmasaññā, yā ca samparāyikā kāmasaññā;",
  "mn106:13.7": "ye ca diṭṭhadhammikā rūpā, ye ca samparāyikā rūpā;",
  "mn106:13.8": "yā ca diṭṭhadhammikā rūpasaññā, yā ca samparāyikā rūpasaññā;",
  "mn106:13.9": "yā ca āneñjasaññā, yā ca ākiñcaññāyatanasaññā, yā ca nevasaññānāsaññāyatanasaññā—",
  "mn106:13.10": "esa sakkāyo yāvatā sakkāyo.",
  "mn106:13.11": "Etaṃ amataṃ yadidaṃ anupādā cittassa vimokkho.",
  "mn106:13.12": "Iti, kho, ānanda, desitā mayā āneñjasappāyā paṭipadā, desitā ākiñcaññāyatanasappāyā paṭipadā, desitā nevasaññānāsaññāyatanasappāyā paṭipadā, desitā nissāya nissāya oghassa nittharaṇā, desito ariyo vimokkho.",
  "mn106:13.13": "Yaṃ kho, ānanda, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā.",
  "mn106:13.14": "Etāni, ānanda, rukkhamūlāni, etāni suññāgārāni.",
  "mn106:13.15": "Jhāyathānanda, mā pamādattha, mā pacchā vippaṭisārino ahuvattha.",
  "mn106:13.16": "Ayaṃ vo amhākaṃ anusāsanī’”ti.",
  "mn106:14.1": "Idamavoca bhagavā.",
  "mn106:14.2": "Attamano āyasmā ānando bhagavato bhāsitaṃ abhinandīti.",
  "mn106:15.1": "Āneñjasappāyasuttaṃ niṭṭhitaṃ chaṭṭhaṃ."
}