{
  "_markup_path": "markup/mn/mn139.html",
  "_alt_strings": [
    "en/sujato/mn/mn139.json"
  ],
  "mn139:1.1": "Majjhima Nikāya 139",
  "mn139:2.1": "Araṇavibhaṅgasutta",
  "mn139:3.1": "<span class=\"evam\">Evaṃ me sutaṃ—​</span>",
  "mn139:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn139:3.3": "Tatra kho bhagavā bhikkhū āmantesi:",
  "mn139:3.4": "“bhikkhavo”ti.",
  "mn139:3.5": "“Bhadante”ti te bhikkhū bhagavato paccassosuṃ.",
  "mn139:3.6": "Bhagavā etadavoca: <a class=\"wp\" id=\"wp2\"></a>“",
  "mn139:3.7": "araṇavibhaṅgaṃ vo, bhikkhave, desessāmi.",
  "mn139:3.8": "Taṃ suṇātha, sādhukaṃ manasi karotha, bhāsissāmī”ti.",
  "mn139:3.9": "“Evaṃ, bhante”ti kho te bhikkhū bhagavato paccassosuṃ.",
  "mn139:3.10": "Bhagavā etadavoca:",
  "mn139:4.1": "“Na kāmasukhamanuyuñjeyya hīnaṃ gammaṃ pothujjanikaṃ anariyaṃ anatthasaṃhitaṃ, na ca attakilamathānuyogamanuyuñjeyya dukkhaṃ anariyaṃ anatthasaṃhitaṃ.",
  "mn139:4.2": "Ete kho, bhikkhave, ubho ante anupagamma majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati.",
  "mn139:4.3": "Ussādanañca jaññā, apasādanañca jaññā;",
  "mn139:4.4": "ussādanañca ñatvā apasādanañca ñatvā nevussādeyya, na apasādeyya, dhammameva deseyya.",
  "mn139:4.5": "Sukhavinicchayaṃ jaññā;",
  "mn139:4.6": "sukhavinicchayaṃ ñatvā ajjhattaṃ sukhamanuyuñjeyya.",
  "mn139:4.7": "Rahovādaṃ na bhāseyya, sammukhā na khīṇaṃ bhaṇe.",
  "mn139:4.8": "Ataramānova bhāseyya, no taramāno.",
  "mn139:4.9": "Janapadaniruttiṃ nābhiniveseyya, samaññaṃ nātidhāveyyāti—",
  "mn139:4.10": "ayamuddeso araṇavibhaṅgassa.",
  "mn139:5.1": "‘Na kāmasukhamanuyuñjeyya hīnaṃ gammaṃ pothujjanikaṃ anariyaṃ anatthasaṃhitaṃ, na ca attakilamathānuyogamanuyuñjeyya dukkhaṃ anariyaṃ anatthasaṃhitan’ti—",
  "mn139:5.2": "iti kho panetaṃ vuttaṃ;",
  "mn139:5.3": "kiñcetaṃ paṭicca vuttaṃ?",
  "mn139:5.4": "Yo kāmapaṭisandhisukhino somanassānuyogo hīno gammo pothujjaniko anariyo anatthasaṃhito, sadukkho eso dhammo saupaghāto saupāyāso sapariḷāho;",
  "mn139:5.5": "micchāpaṭipadā.",
  "mn139:5.6": "Yo kāmapaṭisandhisukhino somanassānuyogaṃ ananuyogo hīnaṃ gammaṃ pothujjanikaṃ anariyaṃ anatthasaṃhitaṃ, adukkho eso dhammo anupaghāto anupāyāso apariḷāho;",
  "mn139:5.7": "sammāpaṭipadā.",
  "mn139:5.8": "Yo attakilamathānuyogo dukkho anariyo anatthasaṃhito, sadukkho eso dhammo saupaghāto saupāyāso sapariḷāho;",
  "mn139:5.9": "micchāpaṭipadā.",
  "mn139:5.10": "Yo attakilamathānuyogaṃ ananuyogo dukkhaṃ anariyaṃ anatthasaṃhitaṃ, adukkho eso dhammo anupaghāto anupāyāso apariḷāho;",
  "mn139:5.11": "sammāpaṭipadā.",
  "mn139:5.12": "‘Na kāmasukhamanuyuñjeyya hīnaṃ gammaṃ pothujjanikaṃ anariyaṃ anatthasaṃhitaṃ, na ca attakilamathānuyogaṃ anuyuñjeyya dukkhaṃ anariyaṃ anatthasaṃhitan’ti—",
  "mn139:5.13": "iti yaṃ taṃ vuttaṃ idametaṃ paṭicca vuttaṃ.",
  "mn139:6.1": "‘Ete kho ubho ante anupagamma majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattatī’ti—",
  "mn139:6.2": "iti kho panetaṃ vuttaṃ.",
  "mn139:6.3": "Kiñcetaṃ paṭicca vuttaṃ?",
  "mn139:6.4": "Ayameva ariyo aṭṭhaṅgiko maggo, seyyathidaṃ—",
  "mn139:6.5": "sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.",
  "mn139:6.6": "‘Ete kho ubho ante anupagamma majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattatī’ti—",
  "mn139:6.7": "iti yaṃ taṃ vuttaṃ, idametaṃ paṭicca vuttaṃ.",
  "mn139:7.1": "‘Ussādanañca jaññā, apasādanañca jaññā;",
  "mn139:7.2": "ussādanañca ñatvā apasādanañca ñatvā nevussādeyya, na apasādeyya, dhammameva deseyyā’ti—",
  "mn139:7.3": "iti kho panetaṃ vuttaṃ.",
  "mn139:7.4": "Kiñcetaṃ paṭicca vuttaṃ?",
  "mn139:7.5": "Kathañca, bhikkhave, ussādanā ca hoti apasādanā ca, no ca dhammadesanā?",
  "mn139:7.6": "‘Ye kāmapaṭisandhisukhino somanassānuyogaṃ anuyuttā hīnaṃ gammaṃ pothujjanikaṃ anariyaṃ anatthasaṃhitaṃ, sabbe te sadukkhā saupaghātā saupāyāsā sapariḷāhā micchāpaṭipannā’ti—",
  "mn139:7.7": "iti vadaṃ ittheke apasādeti.",
  "mn139:8.1": "‘Ye kāmapaṭisandhisukhino somanassānuyogaṃ ananuyuttā hīnaṃ gammaṃ pothujjanikaṃ anariyaṃ anatthasaṃhitaṃ, sabbe te adukkhā anupaghātā anupāyāsā apariḷāhā sammāpaṭipannā’ti—",
  "mn139:8.2": "iti vadaṃ ittheke ussādeti.",
  "mn139:9.1": "‘Ye attakilamathānuyogaṃ anuyuttā dukkhaṃ anariyaṃ anatthasaṃhitaṃ, sabbe te sadukkhā saupaghātā saupāyāsā sapariḷāhā micchāpaṭipannā’ti—",
  "mn139:9.2": "iti vadaṃ ittheke apasādeti.",
  "mn139:10.1": "‘Ye attakilamathānuyogaṃ ananuyuttā dukkhaṃ anariyaṃ anatthasaṃhitaṃ, sabbe te adukkhā anupaghātā anupāyāsā apariḷāhā sammāpaṭipannā’ti—",
  "mn139:10.2": "iti vadaṃ ittheke ussādeti.",
  "mn139:11.1": "‘Yesaṃ kesañci bhavasaṃyojanaṃ appahīnaṃ, sabbe te sadukkhā saupaghātā saupāyāsā sapariḷāhā micchāpaṭipannā’ti—",
  "mn139:11.2": "iti vadaṃ ittheke apasādeti.",
  "mn139:12.1": "‘Yesaṃ kesañci bhavasaṃyojanaṃ pahīnaṃ, sabbe te adukkhā anupaghātā anupāyāsā apariḷāhā sammāpaṭipannā’ti—",
  "mn139:12.2": "iti vadaṃ ittheke ussādeti.",
  "mn139:12.3": "Evaṃ kho, bhikkhave, ussādanā ca hoti apasādanā ca, no ca dhammadesanā.",
  "mn139:13.1": "Kathañca, bhikkhave, nevussādanā hoti na apasādanā, dhammadesanā ca?",
  "mn139:13.2": "‘Ye kāmapaṭisandhisukhino somanassānuyogaṃ anuyuttā hīnaṃ gammaṃ pothujjanikaṃ anariyaṃ anatthasaṃhitaṃ, sabbe te sadukkhā saupaghātā saupāyāsā sapariḷāhā micchāpaṭipannā’ti—",
  "mn139:13.3": "na evamāha.",
  "mn139:13.4": "‘Anuyogo ca kho sadukkho eso dhammo saupaghāto saupāyāso sapariḷāho;",
  "mn139:13.5": "micchāpaṭipadā’ti—",
  "mn139:13.6": "iti vadaṃ dhammameva deseti.",
  "mn139:14.1": "‘Ye kāmapaṭisandhisukhino somanassānuyogaṃ ananuyuttā hīnaṃ gammaṃ pothujjanikaṃ anariyaṃ anatthasaṃhitaṃ, sabbe te adukkhā anupaghātā anupāyāsā apariḷāhā sammāpaṭipannā’ti—",
  "mn139:14.2": "na evamāha.",
  "mn139:14.3": "‘Ananuyogo ca kho adukkho eso dhammo anupaghāto anupāyāso apariḷāho;",
  "mn139:14.4": "sammāpaṭipadā’ti—",
  "mn139:14.5": "iti vadaṃ dhammameva deseti.",
  "mn139:15.1": "‘Ye attakilamathānuyogaṃ anuyuttā dukkhaṃ anariyaṃ anatthasaṃhitaṃ, sabbe te sadukkhā saupaghātā saupāyāsā sapariḷāhā micchāpaṭipannā’ti—",
  "mn139:15.2": "na evamāha.",
  "mn139:15.3": "‘Anuyogo ca kho sadukkho eso dhammo saupaghāto saupāyāso sapariḷāho;",
  "mn139:15.4": "micchāpaṭipadā’ti—",
  "mn139:15.5": "iti vadaṃ dhammameva deseti.",
  "mn139:16.1": "‘Ye attakilamathānuyogaṃ ananuyuttā dukkhaṃ anariyaṃ anatthasaṃhitaṃ, sabbe te adukkhā anupaghātā anupāyāsā apariḷāhā sammāpaṭipannā’ti—",
  "mn139:16.2": "na evamāha.",
  "mn139:16.3": "‘Ananuyogo ca kho adukkho eso dhammo anupaghāto anupāyāso apariḷāho;",
  "mn139:16.4": "sammāpaṭipadā’ti—",
  "mn139:16.5": "iti vadaṃ dhammameva deseti.",
  "mn139:17.1": "‘Yesaṃ kesañci bhavasaṃyojanaṃ appahīnaṃ, sabbe te sadukkhā saupaghātā saupāyāsā sapariḷāhā micchāpaṭipannā’ti—",
  "mn139:17.2": "na evamāha.",
  "mn139:17.3": "‘Bhavasaṃyojane ca kho appahīne bhavopi appahīno hotī’ti—",
  "mn139:17.4": "iti vadaṃ dhammameva deseti.",
  "mn139:18.1": "‘Yesaṃ kesañci bhavasaṃyojanaṃ pahīnaṃ, sabbe te adukkhā anupaghātā anupāyāsā apariḷāhā sammāpaṭipannā’ti—",
  "mn139:18.2": "na evamāha.",
  "mn139:18.3": "‘Bhavasaṃyojane ca kho pahīne bhavopi pahīno hotī’ti—",
  "mn139:18.4": "iti vadaṃ dhammameva deseti.",
  "mn139:18.5": "Evaṃ kho, bhikkhave, nevussādanā hoti na apasādanā, dhammadesanā ca.",
  "mn139:18.6": "‘Ussādanañca jaññā, apasādanañca jaññā;",
  "mn139:18.7": "ussādanañca ñatvā apasādanañca ñatvā nevussādeyya, na apasādeyya, dhammameva deseyyā’ti—",
  "mn139:18.8": "iti yaṃ taṃ vuttaṃ idametaṃ paṭicca vuttaṃ.",
  "mn139:19.1": "‘Sukhavinicchayaṃ jaññā;",
  "mn139:19.2": "sukhavinicchayaṃ ñatvā ajjhattaṃ sukhamanuyuñjeyyā’ti—",
  "mn139:19.3": "iti kho panetaṃ vuttaṃ.",
  "mn139:19.4": "Kiñcetaṃ paṭicca vuttaṃ?",
  "mn139:19.5": "Pañcime, bhikkhave, kāmaguṇā.",
  "mn139:19.6": "Katame pañca?",
  "mn139:19.7": "Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā …",
  "mn139:19.8": "ghānaviññeyyā gandhā …",
  "mn139:19.9": "jivhāviññeyyā rasā …",
  "mn139:19.10": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā—",
  "mn139:19.11": "ime kho, bhikkhave, pañca kāmaguṇā.",
  "mn139:19.12": "Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ idaṃ vuccati kāmasukhaṃ mīḷhasukhaṃ puthujjanasukhaṃ anariyasukhaṃ.",
  "mn139:19.13": "‘Na āsevitabbaṃ, na bhāvetabbaṃ, na bahulīkātabbaṃ, bhāyitabbaṃ etassa sukhassā’ti—",
  "mn139:19.14": "vadāmi.",
  "mn139:19.15": "Idha, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.",
  "mn139:19.16": "Vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati.",
  "mn139:19.17": "Pītiyā ca virāgā upekkhako ca viharati …",
  "mn139:19.18": "pe …",
  "mn139:19.19": "tatiyaṃ jhānaṃ …",
  "mn139:19.20": "pe …",
  "mn139:19.21": "catutthaṃ jhānaṃ upasampajja viharati.",
  "mn139:19.22": "Idaṃ vuccati nekkhammasukhaṃ pavivekasukhaṃ upasamasukhaṃ sambodhisukhaṃ.",
  "mn139:19.23": "‘Āsevitabbaṃ, bhāvetabbaṃ, bahulīkātabbaṃ, na bhāyitabbaṃ etassa sukhassā’ti—",
  "mn139:19.24": "vadāmi.",
  "mn139:19.25": "‘Sukhavinicchayaṃ jaññā;",
  "mn139:19.26": "sukhavinicchayaṃ ñatvā ajjhattaṃ sukhamanuyuñjeyyā’ti—",
  "mn139:19.27": "iti yaṃ taṃ vuttaṃ idametaṃ paṭicca vuttaṃ.",
  "mn139:20.1": "‘Rahovādaṃ na bhāseyya, sammukhā na khīṇaṃ bhaṇe’ti—",
  "mn139:20.2": "iti kho panetaṃ vuttaṃ.",
  "mn139:20.3": "Kiñcetaṃ paṭicca vuttaṃ?",
  "mn139:20.4": "Tatra, bhikkhave, yaṃ jaññā rahovādaṃ abhūtaṃ atacchaṃ anatthasaṃhitaṃ sasakkaṃ taṃ rahovādaṃ na bhāseyya.",
  "mn139:20.5": "Yampi jaññā rahovādaṃ bhūtaṃ tacchaṃ anatthasaṃhitaṃ tassapi sikkheyya avacanāya.",
  "mn139:20.6": "Yañca kho jaññā rahovādaṃ bhūtaṃ tacchaṃ atthasaṃhitaṃ tatra kālaññū assa tassa rahovādassa vacanāya.",
  "mn139:20.7": "Tatra, bhikkhave, yaṃ jaññā sammukhā khīṇavādaṃ abhūtaṃ atacchaṃ anatthasaṃhitaṃ sasakkaṃ taṃ sammukhā khīṇavādaṃ na bhāseyya.",
  "mn139:20.8": "Yampi jaññā sammukhā khīṇavādaṃ bhūtaṃ tacchaṃ anatthasaṃhitaṃ tassapi sikkheyya avacanāya.",
  "mn139:20.9": "Yañca kho jaññā sammukhā khīṇavādaṃ bhūtaṃ tacchaṃ atthasaṃhitaṃ tatra kālaññū assa tassa sammukhā khīṇavādassa vacanāya.",
  "mn139:20.10": "‘Rahovādaṃ na bhāseyya, sammukhā na khīṇaṃ bhaṇe’ti—",
  "mn139:20.11": "iti yaṃ taṃ vuttaṃ, idametaṃ paṭicca vuttaṃ.",
  "mn139:21.1": "‘Ataramānova bhāseyya no taramāno’ti—",
  "mn139:21.2": "iti kho panetaṃ vuttaṃ.",
  "mn139:21.3": "Kiñcetaṃ paṭicca vuttaṃ?",
  "mn139:21.4": "Tatra, bhikkhave, taramānassa bhāsato kāyopi kilamati, cittampi upahaññati, saropi upahaññati, kaṇṭhopi āturīyati, avisaṭṭhampi hoti aviññeyyaṃ taramānassa bhāsitaṃ.",
  "mn139:21.5": "Tatra, bhikkhave, ataramānassa bhāsato kāyopi na kilamati, cittampi na upahaññati, saropi na upahaññati, kaṇṭhopi na āturīyati, visaṭṭhampi hoti viññeyyaṃ ataramānassa bhāsitaṃ.",
  "mn139:21.6": "‘Ataramānova bhāseyya, no taramāno’ti—",
  "mn139:21.7": "iti yaṃ taṃ vuttaṃ, idametaṃ paṭicca vuttaṃ.",
  "mn139:22.1": "‘Janapadaniruttiṃ nābhiniveseyya, samaññaṃ nātidhāveyyā’ti—",
  "mn139:22.2": "iti kho panetaṃ vuttaṃ.",
  "mn139:22.3": "Kiñcetaṃ paṭicca vuttaṃ?",
  "mn139:22.4": "Kathañca, bhikkhave, janapadaniruttiyā ca abhiniveso hoti samaññāya ca atisāro?",
  "mn139:22.5": "Idha, bhikkhave, tadevekaccesu janapadesu ‘pātī’ti sañjānanti, ‘pattan’ti sañjānanti, ‘vittan’ti sañjānanti, ‘sarāvan’ti sañjānanti ‘dhāropan’ti sañjānanti, ‘poṇan’ti sañjānanti, ‘pisīlavan’ti sañjānanti.",
  "mn139:22.6": "Iti yathā yathā naṃ tesu tesu janapadesu sañjānanti tathā tathā thāmasā parāmāsā abhinivissa voharati:",
  "mn139:22.7": "‘idameva saccaṃ, moghamaññan’ti.",
  "mn139:22.8": "Evaṃ kho, bhikkhave, janapadaniruttiyā ca abhiniveso hoti samaññāya ca atisāro.",
  "mn139:23.1": "Kathañca, bhikkhave, janapadaniruttiyā ca anabhiniveso hoti samaññāya ca anatisāro?",
  "mn139:23.2": "Idha, bhikkhave, tadevekaccesu janapadesu ‘pātī’ti sañjānanti, ‘pattan’ti sañjānanti, ‘vittan’ti sañjānanti, ‘sarāvan’ti sañjānanti, ‘dhāropan’ti sañjānanti, ‘poṇan’ti sañjānanti, ‘pisīlavan’ti sañjānanti.",
  "mn139:23.3": "Iti yathā yathā naṃ tesu tesu janapadesu sañjānanti ‘idaṃ kira me āyasmanto sandhāya voharantī’ti tathā tathā voharati aparāmasaṃ.",
  "mn139:23.4": "Evaṃ kho, bhikkhave, janapadaniruttiyā ca anabhiniveso hoti, samaññāya ca anatisāro.",
  "mn139:23.5": "‘Janapadaniruttiṃ nābhiniveseyya samaññaṃ nātidhāveyyā’ti—",
  "mn139:23.6": "iti yaṃ taṃ vuttaṃ, idametaṃ paṭicca vuttaṃ.",
  "mn139:24.1": "Tatra, bhikkhave, yo kāmapaṭisandhisukhino somanassānuyogo hīno gammo pothujjaniko anariyo anatthasaṃhito, sadukkho eso dhammo saupaghāto saupāyāso sapariḷāho;",
  "mn139:24.2": "micchāpaṭipadā.",
  "mn139:24.3": "Tasmā eso dhammo saraṇo.",
  "mn139:24.4": "Tatra, bhikkhave, yo kāmapaṭisandhisukhino somanassānuyogaṃ ananuyogo hīnaṃ gammaṃ pothujjanikaṃ anariyaṃ anatthasaṃhitaṃ, adukkho eso dhammo anupaghāto anupāyāso apariḷāho;",
  "mn139:24.5": "sammāpaṭipadā.",
  "mn139:24.6": "Tasmā eso dhammo araṇo.",
  "mn139:25.1": "Tatra, bhikkhave, yo attakilamathānuyogo dukkho anariyo anatthasaṃhito, sadukkho eso dhammo saupaghāto saupāyāso sapariḷāho;",
  "mn139:25.2": "micchāpaṭipadā.",
  "mn139:25.3": "Tasmā eso dhammo saraṇo.",
  "mn139:25.4": "Tatra, bhikkhave, yo attakilamathānuyogaṃ ananuyogo dukkhaṃ anariyaṃ anatthasaṃhitaṃ, adukkho eso dhammo anupaghāto anupāyāso apariḷāho;",
  "mn139:25.5": "sammāpaṭipadā.",
  "mn139:25.6": "Tasmā eso dhammo araṇo.",
  "mn139:26.1": "Tatra, bhikkhave, yāyaṃ majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati, adukkho eso dhammo anupaghāto anupāyāso apariḷāho;",
  "mn139:26.2": "sammāpaṭipadā.",
  "mn139:26.3": "Tasmā eso dhammo araṇo.",
  "mn139:27.1": "Tatra, bhikkhave, yāyaṃ ussādanā ca apasādanā ca no ca dhammadesanā, sadukkho eso dhammo saupaghāto saupāyāso sapariḷāho;",
  "mn139:27.2": "micchāpaṭipadā.",
  "mn139:27.3": "Tasmā eso dhammo saraṇo.",
  "mn139:27.4": "Tatra, bhikkhave, yāyaṃ nevussādanā ca na apasādanā ca dhammadesanā ca, adukkho eso dhammo anupaghāto anupāyāso apariḷāho;",
  "mn139:27.5": "sammāpaṭipadā.",
  "mn139:27.6": "Tasmā eso dhammo araṇo.",
  "mn139:28.1": "Tatra, bhikkhave, yamidaṃ kāmasukhaṃ mīḷhasukhaṃ pothujjanasukhaṃ anariyasukhaṃ, sadukkho eso dhammo saupaghāto saupāyāso sapariḷāho;",
  "mn139:28.2": "micchāpaṭipadā.",
  "mn139:28.3": "Tasmā eso dhammo saraṇo.",
  "mn139:28.4": "Tatra, bhikkhave, yamidaṃ nekkhammasukhaṃ pavivekasukhaṃ upasamasukhaṃ sambodhisukhaṃ, adukkho eso dhammo anupaghāto anupāyāso apariḷāho;",
  "mn139:28.5": "sammāpaṭipadā.",
  "mn139:28.6": "Tasmā eso dhammo araṇo.",
  "mn139:29.1": "Tatra, bhikkhave, yvāyaṃ rahovādo abhūto ataccho anatthasaṃhito, sadukkho eso dhammo saupaghāto saupāyāso sapariḷāho;",
  "mn139:29.2": "micchāpaṭipadā.",
  "mn139:29.3": "Tasmā eso dhammo saraṇo.",
  "mn139:29.4": "Tatra, bhikkhave, yvāyaṃ rahovādo bhūto taccho anatthasaṃhito, sadukkho eso dhammo saupaghāto saupāyāso sapariḷāho;",
  "mn139:29.5": "micchāpaṭipadā.",
  "mn139:29.6": "Tasmā eso dhammo saraṇo.",
  "mn139:29.7": "Tatra, bhikkhave, yvāyaṃ rahovādo bhūto taccho atthasaṃhito, adukkho eso dhammo anupaghāto anupāyāso apariḷāho;",
  "mn139:29.8": "sammāpaṭipadā.",
  "mn139:29.9": "Tasmā eso dhammo araṇo.",
  "mn139:30.1": "Tatra, bhikkhave, yvāyaṃ sammukhā khīṇavādo abhūto ataccho anatthasaṃhito, sadukkho eso dhammo saupaghāto saupāyāso sapariḷāho;",
  "mn139:30.2": "micchāpaṭipadā.",
  "mn139:30.3": "Tasmā eso dhammo saraṇo.",
  "mn139:30.4": "Tatra, bhikkhave, yvāyaṃ sammukhā khīṇavādo bhūto taccho anatthasaṃhito, sadukkho eso dhammo saupaghāto saupāyāso sapariḷāho;",
  "mn139:30.5": "micchāpaṭipadā.",
  "mn139:30.6": "Tasmā eso dhammo saraṇo.",
  "mn139:30.7": "Tatra, bhikkhave, yvāyaṃ sammukhā khīṇavādo bhūto taccho atthasaṃhito, adukkho eso dhammo anupaghāto anupāyāso apariḷāho;",
  "mn139:30.8": "sammāpaṭipadā.",
  "mn139:30.9": "Tasmā eso dhammo araṇo.",
  "mn139:31.1": "Tatra, bhikkhave, yamidaṃ taramānassa bhāsitaṃ, sadukkho eso dhammo saupaghāto saupāyāso sapariḷāho;",
  "mn139:31.2": "micchāpaṭipadā.",
  "mn139:31.3": "Tasmā eso dhammo saraṇo.",
  "mn139:31.4": "Tatra, bhikkhave, yamidaṃ ataramānassa bhāsitaṃ, adukkho eso dhammo anupaghāto anupāyāso apariḷāho;",
  "mn139:31.5": "sammāpaṭipadā.",
  "mn139:31.6": "Tasmā eso dhammo araṇo.",
  "mn139:32.1": "Tatra, bhikkhave, yvāyaṃ janapadaniruttiyā ca abhiniveso samaññāya ca atisāro, sadukkho eso dhammo saupaghāto saupāyāso sapariḷāho;",
  "mn139:32.2": "micchāpaṭipadā.",
  "mn139:32.3": "Tasmā eso dhammo saraṇo.",
  "mn139:32.4": "Tatra, bhikkhave, yvāyaṃ janapadaniruttiyā ca anabhiniveso samaññāya ca anatisāro, adukkho eso dhammo anupaghāto anupāyāso apariḷāho;",
  "mn139:32.5": "sammāpaṭipadā.",
  "mn139:32.6": "Tasmā eso dhammo araṇo.",
  "mn139:33.1": "Tasmātiha, bhikkhave, ‘saraṇañca dhammaṃ jānissāma, araṇañca dhammaṃ jānissāma;",
  "mn139:33.2": "saraṇañca dhammaṃ ñatvā araṇañca dhammaṃ ñatvā araṇapaṭipadaṃ paṭipajjissāmā’ti evañhi vo, bhikkhave, sikkhitabbaṃ.",
  "mn139:33.3": "Subhūti ca pana, bhikkhave, kulaputto araṇapaṭipadaṃ paṭipanno”ti.",
  "mn139:34.1": "Idamavoca bhagavā.",
  "mn139:34.2": "Attamanā te bhikkhū bhagavato bhāsitaṃ abhinandunti.",
  "mn139:35.1": "Araṇavibhaṅgasuttaṃ niṭṭhitaṃ navamaṃ."
}