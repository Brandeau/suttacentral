{
  "_markup_path": "markup/mn/mn67.html",
  "_alt_strings": [
    "en/sujato/mn/mn67.json"
  ],
  "mn67:1.1": "Majjhima Nikāya 67",
  "mn67:2.1": "Cātumasutta",
  "mn67:3.1": "<span class=\"evam\">Evaṃ me sutaṃ—​</span>",
  "mn67:3.2": "ekaṃ samayaṃ bhagavā cātumāyaṃ viharati āmalakīvane.",
  "mn67:3.3": "Tena kho pana samayena sāriputtamoggallānappamukhāni pañcamattāni bhikkhusatāni cātumaṃ anuppattāni honti bhagavantaṃ dassanāya.",
  "mn67:3.4": "Te ca āgantukā bhikkhū nevāsikehi bhikkhūhi saddhiṃ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā ahesuṃ.",
  "mn67:3.5": "Atha kho bhagavā āyasmantaṃ ānandaṃ āmantesi:",
  "mn67:3.6": "“ke panete, ānanda, uccāsaddā mahāsaddā, kevaṭṭā maññe macchavilope”ti? <a class=\"wp\" id=\"wp3\"></a>“",
  "mn67:3.7": "Etāni, bhante, sāriputtamoggallānappamukhāni pañcamattāni bhikkhusatāni cātumaṃ anuppattāni bhagavantaṃ dassanāya.",
  "mn67:3.8": "Te āgantukā bhikkhū nevāsikehi bhikkhūhi saddhiṃ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā”ti. <a class=\"wp\" id=\"wp5\"></a><a class=\"wp\" id=\"wp4\"></a>“",
  "mn67:3.9": "Tenahānanda, mama vacanena te bhikkhū āmantehi:",
  "mn67:3.10": "‘satthā āyasmante āmantetī’”ti.",
  "mn67:3.11": "“Evaṃ, bhante”ti kho āyasmā ānando bhagavato paṭissutvā yena te bhikkhū tenupasaṅkami;",
  "mn67:3.12": "upasaṅkamitvā te bhikkhū etadavoca:",
  "mn67:3.13": "“satthā āyasmante āmantetī”ti.",
  "mn67:3.14": "“Evamāvuso”ti kho te bhikkhū āyasmato ānandassa paṭissutvā yena bhagavā tenupasaṅkamiṃsu;",
  "mn67:3.15": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "mn67:3.16": "Ekamantaṃ nisinne kho te bhikkhū bhagavā etadavoca:",
  "mn67:3.17": "“kiṃ nu tumhe, bhikkhave, uccāsaddā mahāsaddā, kevaṭṭā maññe macchavilope”ti?",
  "mn67:3.18": "“Imāni, bhante, sāriputtamoggallānappamukhāni pañcamattāni bhikkhusatāni cātumaṃ anuppattāni bhagavantaṃ dassanāya.",
  "mn67:3.19": "Teme āgantukā bhikkhū nevāsikehi bhikkhūhi saddhiṃ paṭisammodamānā senāsanāni paññāpayamānā pattacīvarāni paṭisāmayamānā uccāsaddā mahāsaddā”ti.",
  "mn67:3.20": "“Gacchatha, bhikkhave, paṇāmemi vo, na vo mama santike vatthabban”ti.",
  "mn67:3.21": "“Evaṃ, bhante”ti kho te bhikkhū bhagavato paṭissutvā uṭṭhāyāsanā bhagavantaṃ abhivādetvā padakkhiṇaṃ katvā senāsanaṃ saṃsāmetvā pattacīvaramādāya pakkamiṃsu.",
  "mn67:4.1": "Tena kho pana samayena cātumeyyakā sakyā santhāgāre sannipatitā honti kenacideva karaṇīyena.",
  "mn67:4.2": "Addasaṃsu kho cātumeyyakā sakyā te bhikkhū dūratova āgacchante;",
  "mn67:4.3": "disvāna yena te bhikkhū tenupasaṅkamiṃsu;",
  "mn67:4.4": "upasaṅkamitvā te bhikkhū etadavocuṃ:",
  "mn67:4.5": "“handa kahaṃ pana tumhe āyasmanto gacchathā”ti?",
  "mn67:4.6": "“Bhagavatā kho, āvuso, bhikkhusaṃgho paṇāmito”ti.",
  "mn67:4.7": "“Tenahāyasmanto muhuttaṃ nisīdatha, appeva nāma mayaṃ sakkuṇeyyāma bhagavantaṃ pasādetun”ti.",
  "mn67:4.8": "“Evamāvuso”ti kho te bhikkhū cātumeyyakānaṃ sakyānaṃ paccassosuṃ.",
  "mn67:4.9": "Atha kho cātumeyyakā sakyā yena bhagavā tenupasaṅkamiṃsu;",
  "mn67:4.10": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "mn67:4.11": "Ekamantaṃ nisinnā kho cātumeyyakā sakyā bhagavantaṃ etadavocuṃ:",
  "mn67:4.12": "“abhinandatu, bhante, bhagavā bhikkhusaṃghaṃ;",
  "mn67:4.13": "abhivadatu, bhante, bhagavā bhikkhusaṃghaṃ.",
  "mn67:4.14": "Seyyathāpi, bhante, bhagavatā pubbe bhikkhusaṃgho anuggahito;",
  "mn67:4.15": "evameva bhagavā etarahi anuggaṇhātu bhikkhusaṃghaṃ.",
  "mn67:4.16": "Santettha, bhante, bhikkhū navā acirapabbajitā adhunāgatā imaṃ dhammavinayaṃ.",
  "mn67:4.17": "Tesaṃ bhagavantaṃ dassanāya alabhantānaṃ siyā aññathattaṃ, siyā vipariṇāmo.",
  "mn67:4.18": "Seyyathāpi, bhante, bījānaṃ taruṇānaṃ udakaṃ alabhantānaṃ siyā aññathattaṃ siyā vipariṇāmo;",
  "mn67:4.19": "evameva kho, bhante, santettha bhikkhū navā acirapabbajitā adhunāgatā imaṃ dhammavinayaṃ, tesaṃ bhagavantaṃ dassanāya alabhantānaṃ siyā aññathattaṃ, siyā vipariṇāmo.",
  "mn67:4.20": "Seyyathāpi, bhante, vacchassa taruṇassa mātaraṃ apassantassa siyā aññathattaṃ, siyā vipariṇāmo;",
  "mn67:4.21": "evameva kho, bhante, santettha bhikkhū navā acirapabbajitā adhunāgatā imaṃ dhammavinayaṃ, tesaṃ bhagavantaṃ apassantānaṃ siyā aññathattaṃ, siyā vipariṇāmo.",
  "mn67:4.22": "Abhinandatu, bhante, bhagavā bhikkhusaṃghaṃ;",
  "mn67:4.23": "abhivadatu, bhante, bhagavā bhikkhusaṃghaṃ.",
  "mn67:4.24": "Seyyathāpi, bhante, bhagavatā pubbe bhikkhusaṃgho anuggahito;",
  "mn67:4.25": "evameva bhagavā etarahi anuggaṇhātu bhikkhusaṃghan”ti.",
  "mn67:5.1": "Atha kho brahmā sahampati bhagavato cetasā cetoparivitakkamaññāya—",
  "mn67:5.2": "seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya;",
  "mn67:5.3": "evameva—",
  "mn67:5.4": "brahmaloke antarahito bhagavato purato pāturahosi.",
  "mn67:5.5": "Atha kho brahmā sahampati ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: <a class=\"wp\" id=\"wp9\"></a>“",
  "mn67:5.6": "abhinandatu, bhante, bhagavā bhikkhusaṃghaṃ;",
  "mn67:5.7": "abhivadatu, bhante, bhagavā bhikkhusaṃghaṃ.",
  "mn67:5.8": "Seyyathāpi, bhante, bhagavatā pubbe bhikkhusaṃgho anuggahito;",
  "mn67:5.9": "evameva bhagavā etarahi anuggaṇhātu bhikkhusaṃghaṃ.",
  "mn67:5.10": "Santettha, bhante, bhikkhū navā acirapabbajitā adhunāgatā imaṃ dhammavinayaṃ, tesaṃ bhagavantaṃ dassanāya alabhantānaṃ siyā aññathattaṃ, siyā vipariṇāmo.",
  "mn67:5.11": "Seyyathāpi, bhante, bījānaṃ taruṇānaṃ udakaṃ alabhantānaṃ siyā aññathattaṃ, siyā vipariṇāmo;",
  "mn67:5.12": "evameva kho, bhante, santettha bhikkhū navā acirapabbajitā adhunāgatā imaṃ dhammavinayaṃ, tesaṃ bhagavantaṃ dassanāya alabhantānaṃ siyā aññathattaṃ, siyā vipariṇāmo.",
  "mn67:5.13": "Seyyathāpi, bhante, vacchassa taruṇassa mātaraṃ apassantassa siyā aññathattaṃ, siyā vipariṇāmo;",
  "mn67:5.14": "evameva kho, bhante, santettha bhikkhū navā acirapabbajitā adhunāgatā imaṃ dhammavinayaṃ, tesaṃ bhagavantaṃ apassantānaṃ siyā aññathattaṃ, siyā vipariṇāmo.",
  "mn67:5.15": "Abhinandatu, bhante, bhagavā bhikkhusaṃghaṃ;",
  "mn67:5.16": "abhivadatu, bhante, bhagavā bhikkhusaṃghaṃ.",
  "mn67:5.17": "Seyyathāpi, bhante, bhagavatā pubbe bhikkhusaṃgho anuggahito;",
  "mn67:5.18": "evameva bhagavā etarahi anuggaṇhātu bhikkhusaṃghan”ti.",
  "mn67:6.1": "Asakkhiṃsu kho cātumeyyakā ca sakyā brahmā ca sahampati bhagavantaṃ pasādetuṃ bījūpamena ca taruṇūpamena ca.",
  "mn67:6.2": "Atha kho āyasmā mahāmoggallāno bhikkhū āmantesi:",
  "mn67:6.3": "“uṭṭhethāvuso, gaṇhatha pattacīvaraṃ.",
  "mn67:6.4": "Pasādito bhagavā cātumeyyakehi ca sakyehi brahmunā ca sahampatinā bījūpamena ca taruṇūpamena cā”ti. <a class=\"wp\" id=\"wp12\"></a>“",
  "mn67:6.5": "Evamāvuso”ti kho te bhikkhū āyasmato mahāmoggallānassa paṭissutvā uṭṭhāyāsanā pattacīvaramādāya yena bhagavā tenupasaṅkamiṃsu;",
  "mn67:6.6": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "mn67:6.7": "Ekamantaṃ nisinnaṃ kho āyasmantaṃ sāriputtaṃ bhagavā etadavoca:",
  "mn67:6.8": "“kinti te, sāriputta, ahosi mayā bhikkhusaṃghe paṇāmite”ti?",
  "mn67:6.9": "“Evaṃ kho me, bhante, ahosi:",
  "mn67:6.10": "‘bhagavatā bhikkhusaṃgho paṇāmito.",
  "mn67:6.11": "Appossukko dāni bhagavā diṭṭhadhammasukhavihāraṃ anuyutto viharissati, mayampi dāni appossukkā diṭṭhadhammasukhavihāramanuyuttā viharissāmā’”ti.",
  "mn67:6.12": "“Āgamehi tvaṃ, sāriputta, āgamehi tvaṃ, sāriputta, diṭṭhadhammasukhavihāran”ti.",
  "mn67:6.13": "Atha kho bhagavā āyasmantaṃ mahāmoggallānaṃ āmantesi:",
  "mn67:6.14": "“kinti te, moggallāna, ahosi mayā bhikkhusaṃghe paṇāmite”ti?",
  "mn67:6.15": "“Evaṃ kho me, bhante, ahosi:",
  "mn67:6.16": "‘bhagavatā bhikkhusaṃgho paṇāmito.",
  "mn67:6.17": "Appossukko dāni bhagavā diṭṭhadhammasukhavihāraṃ anuyutto viharissati, ahañca dāni āyasmā ca sāriputto bhikkhusaṃghaṃ pariharissāmā’”ti.",
  "mn67:6.18": "“Sādhu sādhu, moggallāna.",
  "mn67:6.19": "Ahaṃ vā hi, moggallāna, bhikkhusaṃghaṃ parihareyyaṃ sāriputtamoggallānā vā”ti.",
  "mn67:7.1": "Atha kho bhagavā bhikkhū āmantesi:",
  "mn67:7.2": "“ cattārimāni, bhikkhave, bhayāni udakorohante pāṭikaṅkhitabbāni.",
  "mn67:7.3": "Katamāni cattāri?",
  "mn67:7.4": "Ūmibhayaṃ, kumbhīlabhayaṃ, āvaṭṭabhayaṃ, susukābhayaṃ—",
  "mn67:7.5": "imāni, bhikkhave, cattāri bhayāni udakorohante pāṭikaṅkhitabbāni.",
  "mn67:7.6": "Evameva kho, bhikkhave, cattārimāni bhayāni idhekacce puggale imasmiṃ dhammavinaye agārasmā anagāriyaṃ pabbajite pāṭikaṅkhitabbāni.",
  "mn67:7.7": "Katamāni cattāri?",
  "mn67:7.8": "Ūmibhayaṃ, kumbhīlabhayaṃ, āvaṭṭabhayaṃ, susukābhayaṃ.",
  "mn67:8.1": "Katamañca, bhikkhave, ūmibhayaṃ?",
  "mn67:8.2": "Idha, bhikkhave, ekacco kulaputto saddhā agārasmā anagāriyaṃ pabbajito hoti:",
  "mn67:8.3": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇo dukkhapareto;",
  "mn67:8.4": "appeva nāma imassa kevalassa dukkhakkhandhassa antakiriyā paññāyethā’ti.",
  "mn67:8.5": "Tamenaṃ tathā pabbajitaṃ samānaṃ sabrahmacārī ovadanti, anusāsanti:",
  "mn67:8.6": "‘evaṃ te abhikkamitabbaṃ, evaṃ te paṭikkamitabbaṃ, evaṃ te ālokitabbaṃ, evaṃ te vilokitabbaṃ, evaṃ te samiñjitabbaṃ, evaṃ te pasāritabbaṃ, evaṃ te saṅghāṭipattacīvaraṃ dhāretabban’ti.",
  "mn67:8.7": "Tassa evaṃ hoti:",
  "mn67:8.8": "‘mayaṃ kho pubbe agāriyabhūtā samānā aññe ovadāma, anusāsāma.",
  "mn67:8.9": "Ime panamhākaṃ puttamattā maññe, nattamattā maññe, amhe ovaditabbaṃ anusāsitabbaṃ maññantī’ti.",
  "mn67:8.10": "So sikkhaṃ paccakkhāya hīnāyāvattati.",
  "mn67:8.11": "Ayaṃ vuccati, bhikkhave, ūmibhayassa bhīto sikkhaṃ paccakkhāya hīnāyāvatto.",
  "mn67:8.12": "‘Ūmibhayan’ti kho, bhikkhave, kodhupāyāsassetaṃ adhivacanaṃ.",
  "mn67:9.1": "Katamañca, bhikkhave, kumbhīlabhayaṃ?",
  "mn67:9.2": "Idha, bhikkhave, ekacco kulaputto saddhā agārasmā anagāriyaṃ pabbajito hoti:",
  "mn67:9.3": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇo dukkhapareto;",
  "mn67:9.4": "appeva nāma imassa kevalassa dukkhakkhandhassa antakiriyā paññāyethā’ti.",
  "mn67:9.5": "Tamenaṃ tathā pabbajitaṃ samānaṃ sabrahmacārī ovadanti anusāsanti:",
  "mn67:9.6": "‘idaṃ te khāditabbaṃ, idaṃ te na khāditabbaṃ;",
  "mn67:9.7": "idaṃ te bhuñjitabbaṃ, idaṃ te na bhuñjitabbaṃ;",
  "mn67:9.8": "idaṃ te sāyitabbaṃ, idaṃ te na sāyitabbaṃ;",
  "mn67:9.9": "idaṃ te pātabbaṃ, idaṃ te na pātabbaṃ;",
  "mn67:9.10": "kappiyaṃ te khāditabbaṃ, akappiyaṃ te na khāditabbaṃ;",
  "mn67:9.11": "kappiyaṃ te bhuñjitabbaṃ, akappiyaṃ te na bhuñjitabbaṃ;",
  "mn67:9.12": "kappiyaṃ te sāyitabbaṃ, akappiyaṃ te na sāyitabbaṃ;",
  "mn67:9.13": "kappiyaṃ te pātabbaṃ, akappiyaṃ te na pātabbaṃ;",
  "mn67:9.14": "kāle te khāditabbaṃ, vikāle te na khāditabbaṃ;",
  "mn67:9.15": "kāle te bhuñjitabbaṃ, vikāle te na bhuñjitabbaṃ;",
  "mn67:9.16": "kāle te sāyitabbaṃ, vikāle te na sāyitabbaṃ;",
  "mn67:9.17": "kāle te pātabbaṃ, vikāle te na pātabban’ti.",
  "mn67:9.18": "Tassa evaṃ hoti:",
  "mn67:9.19": "‘mayaṃ kho pubbe agāriyabhūtā samānā yaṃ icchāma taṃ khādāma, yaṃ na icchāma na taṃ khādāma;",
  "mn67:9.20": "yaṃ icchāma taṃ bhuñjāma, yaṃ na icchāma na taṃ bhuñjāma;",
  "mn67:9.21": "yaṃ icchāma taṃ sāyāma, yaṃ na icchāma na taṃ sāyāma;",
  "mn67:9.22": "yaṃ icchāma taṃ pivāma, yaṃ na icchāma na taṃ pivāma;",
  "mn67:9.23": "kappiyampi khādāma, akappiyampi khādāma;",
  "mn67:9.24": "kappiyampi bhuñjāma, akappiyampi bhuñjāma;",
  "mn67:9.25": "kappiyampi sāyāma, akappiyampi sāyāma;",
  "mn67:9.26": "kappiyampi pivāma, akappiyampi pivāma;",
  "mn67:9.27": "kālepi khādāma, vikālepi khādāma;",
  "mn67:9.28": "kālepi bhuñjāma vikālepi bhuñjāma;",
  "mn67:9.29": "kālepi sāyāma, vikālepi sāyāma;",
  "mn67:9.30": "kālepi pivāma, vikālepi pivāma.",
  "mn67:9.31": "Yampi no saddhā gahapatikā divā vikāle paṇītaṃ khādanīyaṃ bhojanīyaṃ denti tatthapime mukhāvaraṇaṃ maññe karontī’ti.",
  "mn67:9.32": "So sikkhaṃ paccakkhāya hīnāyāvattati.",
  "mn67:9.33": "Ayaṃ vuccati, bhikkhave, kumbhīlabhayassa bhīto sikkhaṃ paccakkhāya hīnāyāvatto.",
  "mn67:9.34": "‘Kumbhīlabhayan’ti kho, bhikkhave, odarikattassetaṃ adhivacanaṃ.",
  "mn67:10.1": "Katamañca, bhikkhave, āvaṭṭabhayaṃ?",
  "mn67:10.2": "Idha, bhikkhave, ekacco kulaputto saddhā agārasmā anagāriyaṃ pabbajito hoti:",
  "mn67:10.3": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇo dukkhapareto;",
  "mn67:10.4": "appeva nāma imassa kevalassa dukkhakkhandhassa antakiriyā paññāyethā’ti.",
  "mn67:10.5": "So evaṃ pabbajito samāno pubbaṇhasamayaṃ nivāsetvā pattacīvaramādāya gāmaṃ vā nigamaṃ vā piṇḍāya pavisati.",
  "mn67:10.6": "Arakkhiteneva kāyena arakkhitāya vācāya anupaṭṭhitāya satiyā asaṃvutehi indriyehi so tattha passati gahapatiṃ vā gahapatiputtaṃ vā pañcahi kāmaguṇehi samappitaṃ samaṅgībhūtaṃ paricārayamānaṃ.",
  "mn67:10.7": "Tassa evaṃ hoti:",
  "mn67:10.8": "‘mayaṃ kho pubbe agāriyabhūtā samānā pañcahi kāmaguṇehi samappitā samaṅgībhūtā paricārimhā.",
  "mn67:10.9": "Saṃvijjanti kho pana me kule bhogā.",
  "mn67:10.10": "Sakkā bhoge ca bhuñjituṃ puññāni ca kātun’ti.",
  "mn67:10.11": "So sikkhaṃ paccakkhāya hīnāyāvattati.",
  "mn67:10.12": "Ayaṃ vuccati, bhikkhave, āvaṭṭabhayassa bhīto sikkhaṃ paccakkhāya hīnāyāvatto.",
  "mn67:10.13": "‘Āvaṭṭabhayan’ti kho, bhikkhave, pañcannetaṃ kāmaguṇānaṃ adhivacanaṃ.",
  "mn67:11.1": "Katamañca, bhikkhave, susukābhayaṃ?",
  "mn67:11.2": "Idha, bhikkhave, ekacco kulaputto saddhā agārasmā anagāriyaṃ pabbajito hoti:",
  "mn67:11.3": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇo dukkhapareto;",
  "mn67:11.4": "appeva nāma imassa kevalassa dukkhakkhandhassa antakiriyā paññāyethā’ti.",
  "mn67:11.5": "So evaṃ pabbajito samāno pubbaṇhasamayaṃ nivāsetvā pattacīvaramādāya gāmaṃ vā nigamaṃ vā piṇḍāya pavisati.",
  "mn67:11.6": "Arakkhiteneva kāyena arakkhitāya vācāya anupaṭṭhitāya satiyā asaṃvutehi indriyehi so tattha passati mātugāmaṃ dunnivatthaṃ vā duppārutaṃ vā.",
  "mn67:11.7": "Tassa mātugāmaṃ disvā dunnivatthaṃ vā duppārutaṃ vā rāgo cittaṃ anuddhaṃseti.",
  "mn67:11.8": "So rāgānuddhaṃsena cittena sikkhaṃ paccakkhāya hīnāyāvattati.",
  "mn67:11.9": "Ayaṃ vuccati, bhikkhave, susukābhayassa bhīto sikkhaṃ paccakkhāya hīnāyāvatto.",
  "mn67:11.10": "‘Susukābhayan’ti kho, bhikkhave, mātugāmassetaṃ adhivacanaṃ.",
  "mn67:11.11": "Imāni kho, bhikkhave, cattāri bhayāni, idhekacce puggale imasmiṃ dhammavinaye agārasmā anagāriyaṃ pabbajite pāṭikaṅkhitabbānī”ti.",
  "mn67:12.1": "Idamavoca bhagavā.",
  "mn67:12.2": "Attamanā te bhikkhū bhagavato bhāsitaṃ abhinandunti.",
  "mn67:13.1": "Cātumasuttaṃ niṭṭhitaṃ sattamaṃ."
}