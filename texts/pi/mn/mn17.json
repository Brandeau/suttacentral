{
  "_markup_path": "markup/mn/mn17.html",
  "_alt_strings": [
    "en/sujato/mn/mn17.json"
  ],
  "mn17:1.1": "Majjhima Nikāya 17",
  "mn17:2.1": "Vanapatthasutta",
  "mn17:3.1": "<span class=\"evam\">Evaṃ me sutaṃ—​</span>",
  "mn17:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn17:3.3": "Tatra kho bhagavā bhikkhū āmantesi:",
  "mn17:3.4": "“bhikkhavo”ti.",
  "mn17:3.5": "“Bhadante”ti te bhikkhū bhagavato paccassosuṃ.",
  "mn17:3.6": "Bhagavā etadavoca: <a class=\"wp\" id=\"wp2\"></a>“",
  "mn17:3.7": "vanapatthapariyāyaṃ vo, bhikkhave, desessāmi, taṃ suṇātha, sādhukaṃ manasikarotha, bhāsissāmī”ti.",
  "mn17:3.8": "“Evaṃ, bhante”ti kho te bhikkhū bhagavato paccassosuṃ.",
  "mn17:3.9": "Bhagavā etadavoca:",
  "mn17:4.1": "“Idha, bhikkhave, bhikkhu aññataraṃ vanapatthaṃ upanissāya viharati.",
  "mn17:4.2": "Tassa taṃ vanapatthaṃ upanissāya viharato anupaṭṭhitā ceva sati na upaṭṭhāti, asamāhitañca cittaṃ na samādhiyati, aparikkhīṇā ca āsavā na parikkhayaṃ gacchanti, ananuppattañca anuttaraṃ yogakkhemaṃ nānupāpuṇāti.",
  "mn17:4.3": "Ye ca kho ime pabbajitena jīvitaparikkhārā samudānetabbā—",
  "mn17:4.4": "cīvarapiṇḍapātasenāsanagilānappaccayabhesajjaparikkhārā—",
  "mn17:4.5": "te kasirena samudāgacchanti.",
  "mn17:4.6": "Tena, bhikkhave, bhikkhunā iti paṭisañcikkhitabbaṃ:",
  "mn17:4.7": "‘ahaṃ kho imaṃ vanapatthaṃ upanissāya viharāmi, tassa me imaṃ vanapatthaṃ upanissāya viharato anupaṭṭhitā ceva sati na upaṭṭhāti, asamāhitañca cittaṃ na samādhiyati, aparikkhīṇā ca āsavā na parikkhayaṃ gacchanti, ananuppattañca anuttaraṃ yogakkhemaṃ nānupāpuṇāmi.",
  "mn17:4.8": "Ye ca kho ime pabbajitena jīvitaparikkhārā samudānetabbā—",
  "mn17:4.9": "cīvarapiṇḍapātasenāsanagilānappaccayabhesajjaparikkhārā—",
  "mn17:4.10": "te kasirena samudāgacchantī’ti.",
  "mn17:4.11": "Tena, bhikkhave, bhikkhunā rattibhāgaṃ vā divasabhāgaṃ vā tamhā vanapatthā pakkamitabbaṃ, na vatthabbaṃ.",
  "mn17:5.1": "Idha pana, bhikkhave, bhikkhu aññataraṃ vanapatthaṃ upanissāya viharati.",
  "mn17:5.2": "Tassa taṃ vanapatthaṃ upanissāya viharato anupaṭṭhitā ceva sati na upaṭṭhāti, asamāhitañca cittaṃ na samādhiyati, aparikkhīṇā ca āsavā na parikkhayaṃ gacchanti, ananuppattañca anuttaraṃ yogakkhemaṃ nānupāpuṇāti.",
  "mn17:5.3": "Ye ca kho ime pabbajitena jīvitaparikkhārā samudānetabbā—",
  "mn17:5.4": "cīvarapiṇḍapātasenāsanagilānappaccayabhesajjaparikkhārā—",
  "mn17:5.5": "te appakasirena samudāgacchanti.",
  "mn17:5.6": "Tena, bhikkhave, bhikkhunā iti paṭisañcikkhitabbaṃ:",
  "mn17:5.7": "‘ahaṃ kho imaṃ vanapatthaṃ upanissāya viharāmi.",
  "mn17:5.8": "Tassa me imaṃ vanapatthaṃ upanissāya viharato anupaṭṭhitā ceva sati na upaṭṭhāti asamāhitañca cittaṃ na samādhiyati, aparikkhīṇā ca āsavā na parikkhayaṃ gacchanti, ananuppattañca anuttaraṃ yogakkhemaṃ nānupāpuṇāmi.",
  "mn17:5.9": "Ye ca kho ime pabbajitena jīvitaparikkhārā samudānetabbā—",
  "mn17:5.10": "cīvarapiṇḍapātasenāsanagilānappaccayabhesajjaparikkhārā—",
  "mn17:5.11": "te appakasirena samudāgacchanti.",
  "mn17:5.12": "Na kho panāhaṃ cīvarahetu agārasmā anagāriyaṃ pabbajito na piṇḍapātahetu …",
  "mn17:5.13": "pe …",
  "mn17:5.14": "na senāsanahetu …",
  "mn17:5.15": "pe …",
  "mn17:5.16": "na gilānappaccayabhesajjaparikkhārahetu agārasmā anagāriyaṃ pabbajito.",
  "mn17:5.17": "Atha ca pana me imaṃ vanapatthaṃ upanissāya viharato anupaṭṭhitā ceva sati na upaṭṭhāti, asamāhitañca cittaṃ na samādhiyati, aparikkhīṇā ca āsavā na parikkhayaṃ gacchanti, ananuppattañca anuttaraṃ yogakkhemaṃ nānupāpuṇāmī’ti.",
  "mn17:5.18": "Tena, bhikkhave, bhikkhunā saṅkhāpi tamhā vanapatthā pakkamitabbaṃ, na vatthabbaṃ.",
  "mn17:6.1": "Idha pana, bhikkhave, bhikkhu aññataraṃ vanapatthaṃ upanissāya viharati.",
  "mn17:6.2": "Tassa taṃ vanapatthaṃ upanissāya viharato anupaṭṭhitā ceva sati upaṭṭhāti, asamāhitañca cittaṃ samādhiyati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇāti.",
  "mn17:6.3": "Ye ca kho ime pabbajitena jīvitaparikkhārā samudānetabbā—",
  "mn17:6.4": "cīvarapiṇḍapātasenāsanagilānappaccayabhesajjaparikkhārā, te kasirena samudāgacchanti.",
  "mn17:6.5": "Tena, bhikkhave, bhikkhunā iti paṭisañcikkhitabbaṃ:",
  "mn17:6.6": "‘ahaṃ kho imaṃ vanapatthaṃ upanissāya viharāmi.",
  "mn17:6.7": "Tassa me imaṃ vanapatthaṃ upanissāya viharato anupaṭṭhitā ceva sati upaṭṭhāti asamāhitañca cittaṃ samādhiyati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇāmi.",
  "mn17:6.8": "Ye ca kho ime pabbajitena jīvitaparikkhārā samudānetabbā—",
  "mn17:6.9": "cīvarapiṇḍapātasenāsanagilānappaccayabhesajjaparikkhārā—",
  "mn17:6.10": "te kasirena samudāgacchanti.",
  "mn17:6.11": "Na kho panāhaṃ cīvarahetu agārasmā anagāriyaṃ pabbajito, na piṇḍapātahetu …",
  "mn17:6.12": "pe …",
  "mn17:6.13": "na senāsanahetu …",
  "mn17:6.14": "pe …",
  "mn17:6.15": "na gilānappaccayabhesajjaparikkhārahetu agārasmā anagāriyaṃ pabbajito.",
  "mn17:6.16": "Atha ca pana me imaṃ vanapatthaṃ upanissāya viharato anupaṭṭhitā ceva sati upaṭṭhāti, asamāhitañca cittaṃ samādhiyati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇāmī’ti.",
  "mn17:6.17": "Tena, bhikkhave, bhikkhunā saṅkhāpi tasmiṃ vanapatthe vatthabbaṃ, na pakkamitabbaṃ.",
  "mn17:7.1": "Idha pana, bhikkhave, bhikkhu aññataraṃ vanapatthaṃ upanissāya viharati.",
  "mn17:7.2": "Tassa taṃ vanapatthaṃ upanissāya viharato anupaṭṭhitā ceva sati upaṭṭhāti, asamāhitañca cittaṃ samādhiyati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇāti.",
  "mn17:7.3": "Ye ca kho ime pabbajitena jīvitaparikkhārā samudānetabbā—",
  "mn17:7.4": "cīvarapiṇḍapātasenāsanagilānappaccayabhesajjaparikkhārā—",
  "mn17:7.5": "te appakasirena samudāgacchanti.",
  "mn17:7.6": "Tena, bhikkhave, bhikkhunā iti paṭisañcikkhitabbaṃ:",
  "mn17:7.7": "‘ahaṃ kho imaṃ vanapatthaṃ upanissāya viharāmi.",
  "mn17:7.8": "Tassa me imaṃ vanapatthaṃ upanissāya viharato anupaṭṭhitā ceva sati upaṭṭhāti asamāhitañca cittaṃ samādhiyati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇāmi.",
  "mn17:7.9": "Ye ca kho ime pabbajitena jīvitaparikkhārā samudānetabbā—",
  "mn17:7.10": "cīvarapiṇḍapātasenāsanagilānappaccayabhesajjaparikkhārā—",
  "mn17:7.11": "te appakasirena samudāgacchantī’ti.",
  "mn17:7.12": "Tena, bhikkhave, bhikkhunā yāvajīvampi tasmiṃ vanapatthe vatthabbaṃ, na pakkamitabbaṃ.",
  "mn17:8.1": "Idha, bhikkhave, bhikkhu aññataraṃ gāmaṃ upanissāya viharati …",
  "mn17:8.2": "pe …",
  "mn17:8.3": "aññataraṃ nigamaṃ upanissāya viharati …",
  "mn17:8.4": "pe …",
  "mn17:8.5": "aññataraṃ nagaraṃ upanissāya viharati …",
  "mn17:8.6": "pe …",
  "mn17:8.7": "aññataraṃ janapadaṃ upanissāya viharati …",
  "mn17:8.8": "pe …",
  "mn17:8.9": "aññataraṃ puggalaṃ upanissāya viharati.",
  "mn17:8.10": "Tassa taṃ puggalaṃ upanissāya viharato anupaṭṭhitā ceva sati na upaṭṭhāti, asamāhitañca cittaṃ na samādhiyati, aparikkhīṇā ca āsavā na parikkhayaṃ gacchanti, ananuppattañca anuttaraṃ yogakkhemaṃ nānupāpuṇāti.",
  "mn17:8.11": "Ye ca kho ime pabbajitena jīvitaparikkhārā samudānetabbā—",
  "mn17:8.12": "cīvarapiṇḍapātasenāsanagilānappaccayabhesajjaparikkhārā—",
  "mn17:8.13": "te kasirena samudāgacchanti.",
  "mn17:8.14": "Tena, bhikkhave, bhikkhunā iti paṭisañcikkhitabbaṃ:",
  "mn17:8.15": "‘ahaṃ kho imaṃ puggalaṃ upanissāya viharāmi.",
  "mn17:8.16": "Tassa me imaṃ puggalaṃ upanissāya viharato anupaṭṭhitā ceva sati na upaṭṭhāti, asamāhitañca cittaṃ na samādhiyati, aparikkhīṇā ca āsavā na parikkhayaṃ gacchanti, ananuppattañca anuttaraṃ yogakkhemaṃ nānupāpuṇāmi.",
  "mn17:8.17": "Ye ca kho ime pabbajitena jīvitaparikkhārā samudānetabbā—",
  "mn17:8.18": "cīvarapiṇḍapātasenāsanagilānappaccayabhesajjaparikkhārā—",
  "mn17:8.19": "te kasirena samudāgacchantī’ti.",
  "mn17:8.20": "Tena, bhikkhave, bhikkhunā rattibhāgaṃ vā divasabhāgaṃ vā so puggalo anāpucchā pakkamitabbaṃ, nānubandhitabbo.",
  "mn17:9.1": "Idha pana, bhikkhave, bhikkhu aññataraṃ puggalaṃ upanissāya viharati.",
  "mn17:9.2": "Tassa taṃ puggalaṃ upanissāya viharato anupaṭṭhitā ceva sati na upaṭṭhāti, asamāhitañca cittaṃ na samādhiyati, aparikkhīṇā ca āsavā na parikkhayaṃ gacchanti, ananuppattañca anuttaraṃ yogakkhemaṃ nānupāpuṇāti.",
  "mn17:9.3": "Ye ca kho ime pabbajitena jīvitaparikkhārā samudānetabbā—",
  "mn17:9.4": "cīvarapiṇḍapātasenāsanagilānappaccayabhesajjaparikkhārā, te appakasirena samudāgacchanti.",
  "mn17:9.5": "Tena, bhikkhave, bhikkhunā iti paṭisañcikkhitabbaṃ:",
  "mn17:9.6": "‘ahaṃ kho imaṃ puggalaṃ upanissāya viharāmi.",
  "mn17:9.7": "Tassa me imaṃ puggalaṃ upanissāya viharato anupaṭṭhitā ceva sati na upaṭṭhāti, asamāhitañca cittaṃ na samādhiyati, aparikkhīṇā ca āsavā na parikkhayaṃ gacchanti, ananuppattañca anuttaraṃ yogakkhemaṃ nānupāpuṇāmi.",
  "mn17:9.8": "Ye ca kho ime pabbajitena jīvitaparikkhārā samudānetabbā—",
  "mn17:9.9": "cīvarapiṇḍapātasenāsanagilānappaccayabhesajjaparikkhārā—",
  "mn17:9.10": "te appakasirena samudāgacchanti.",
  "mn17:9.11": "Na kho panāhaṃ cīvarahetu agārasmā anagāriyaṃ pabbajito, na piṇḍapātahetu …",
  "mn17:9.12": "pe …",
  "mn17:9.13": "na senāsanahetu …",
  "mn17:9.14": "pe …",
  "mn17:9.15": "na gilānappaccayabhesajjaparikkhārahetu agārasmā anagāriyaṃ pabbajito.",
  "mn17:9.16": "Atha ca pana me imaṃ puggalaṃ upanissāya viharato anupaṭṭhitā ceva sati na upaṭṭhāti, asamāhitañca cittaṃ na samādhiyati, aparikkhīṇā ca āsavā na parikkhayaṃ gacchanti, ananuppattañca anuttaraṃ yogakkhemaṃ nānupāpuṇāmī’ti.",
  "mn17:9.17": "Tena, bhikkhave, bhikkhunā saṅkhāpi so puggalo āpucchā pakkamitabbaṃ, nānubandhitabbo.",
  "mn17:10.1": "Idha pana, bhikkhave, bhikkhu aññataraṃ puggalaṃ upanissāya viharati.",
  "mn17:10.2": "Tassa taṃ puggalaṃ upanissāya viharato anupaṭṭhitā ceva sati upaṭṭhāti, asamāhitañca cittaṃ samādhiyati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇāti.",
  "mn17:10.3": "Ye ca kho ime pabbajitena jīvitaparikkhārā samudānetabbā—",
  "mn17:10.4": "cīvarapiṇḍapātasenāsanagilānappaccayabhesajjaparikkhārā—",
  "mn17:10.5": "te kasirena samudāgacchanti.",
  "mn17:10.6": "Tena, bhikkhave, bhikkhunā iti paṭisañcikkhitabbaṃ:",
  "mn17:10.7": "‘ahaṃ kho imaṃ puggalaṃ upanissāya viharāmi.",
  "mn17:10.8": "Tassa me imaṃ puggalaṃ upanissāya viharato anupaṭṭhitā ceva sati upaṭṭhāti, asamāhitañca cittaṃ samādhiyati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇāmi.",
  "mn17:10.9": "Ye ca kho ime pabbajitena jīvitaparikkhārā samudānetabbā—",
  "mn17:10.10": "cīvarapiṇḍapātasenāsanagilānappaccayabhesajjaparikkhārā—",
  "mn17:10.11": "te kasirena samudāgacchanti.",
  "mn17:10.12": "Na kho panāhaṃ cīvarahetu agārasmā anagāriyaṃ pabbajito, na piṇḍapātahetu …",
  "mn17:10.13": "pe …",
  "mn17:10.14": "na senāsanahetu …",
  "mn17:10.15": "pe …",
  "mn17:10.16": "na gilānappaccayabhesajjaparikkhārahetu agārasmā anagāriyaṃ pabbajito.",
  "mn17:10.17": "Atha ca pana me imaṃ puggalaṃ upanissāya viharato anupaṭṭhitā ceva sati upaṭṭhāti, asamāhitañca cittaṃ samādhiyati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇāmī’ti.",
  "mn17:10.18": "Tena, bhikkhave, bhikkhunā saṅkhāpi so puggalo anubandhitabbo, na pakkamitabbaṃ.",
  "mn17:11.1": "Idha pana, bhikkhave, bhikkhu aññataraṃ puggalaṃ upanissāya viharati.",
  "mn17:11.2": "Tassa taṃ puggalaṃ upanissāya viharato anupaṭṭhitā ceva sati upaṭṭhāti, asamāhitañca cittaṃ samādhiyati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇāti.",
  "mn17:11.3": "Ye ca kho ime pabbajitena jīvitaparikkhārā samudānetabbā—",
  "mn17:11.4": "cīvarapiṇḍapātasenāsanagilānappaccayabhesajjaparikkhārā—",
  "mn17:11.5": "te appakasirena samudāgacchanti.",
  "mn17:11.6": "Tena, bhikkhave, bhikkhunā iti paṭisañcikkhitabbaṃ:",
  "mn17:11.7": "‘ahaṃ kho imaṃ puggalaṃ upanissāya viharāmi.",
  "mn17:11.8": "Tassa me imaṃ puggalaṃ upanissāya viharato anupaṭṭhitā ceva sati upaṭṭhāti, asamāhitañca cittaṃ samādhiyati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇāmi.",
  "mn17:11.9": "Ye ca kho ime pabbajitena jīvitaparikkhārā samudānetabbā—",
  "mn17:11.10": "cīvarapiṇḍapātasenāsanagilānappaccayabhesajjaparikkhārā—",
  "mn17:11.11": "te appakasirena samudāgacchantī’ti.",
  "mn17:11.12": "Tena, bhikkhave, bhikkhunā yāvajīvampi so puggalo anubandhitabbo, na pakkamitabbaṃ, api panujjamānenapī”ti.",
  "mn17:12.1": "Idamavoca bhagavā.",
  "mn17:12.2": "Attamanā te bhikkhū bhagavato bhāsitaṃ abhinandunti.",
  "mn17:13.1": "Vanapatthasuttaṃ niṭṭhitaṃ sattamaṃ."
}