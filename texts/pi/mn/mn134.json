{
  "_markup_path": "markup/mn/mn134.html",
  "_alt_strings": [
    "en/sujato/mn/mn134.json"
  ],
  "mn134:1.1": "Majjhima Nikāya 134",
  "mn134:2.1": "Lomasakaṅgiyabhaddekarattasutta",
  "mn134:3.1": "<span class=\"evam\">Evaṃ me sutaṃ—​</span>",
  "mn134:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn134:3.3": "Tena kho pana samayena āyasmā lomasakaṅgiyo sakkesu viharati kapilavatthusmiṃ nigrodhārāme.",
  "mn134:3.4": "Atha kho candano devaputto abhikkantāya rattiyā abhikkantavaṇṇo kevalakappaṃ nigrodhārāmaṃ obhāsetvā yenāyasmā lomasakaṅgiyo tenupasaṅkami;",
  "mn134:3.5": "upasaṅkamitvā ekamantaṃ aṭṭhāsi.",
  "mn134:3.6": "Ekamantaṃ ṭhito kho candano devaputto āyasmantaṃ lomasakaṅgiyaṃ etadavoca:",
  "mn134:3.7": "“dhāresi tvaṃ, bhikkhu, bhaddekarattassa uddesañca vibhaṅgañcā”ti?",
  "mn134:3.8": "“Na kho ahaṃ, āvuso, dhāremi bhaddekarattassa uddesañca vibhaṅgañca.",
  "mn134:3.9": "Tvaṃ panāvuso, dhāresi bhaddekarattassa uddesañca vibhaṅgañcā”ti?",
  "mn134:3.10": "“Ahampi kho, bhikkhu, na dhāremi bhaddekarattassa uddesañca vibhaṅgañca.",
  "mn134:3.11": "Dhāresi pana tvaṃ, bhikkhu, bhaddekarattiyo gāthā”ti?",
  "mn134:3.12": "“Na kho ahaṃ, āvuso, dhāremi bhaddekarattiyo gāthā.",
  "mn134:3.13": "Tvaṃ panāvuso, dhāresi bhaddekarattiyo gāthā”ti?",
  "mn134:3.14": "“Dhāremi kho ahaṃ, bhikkhu, bhaddekarattiyo gāthā”ti.",
  "mn134:3.15": "“Yathā kathaṃ pana tvaṃ, āvuso, dhāresi bhaddekarattiyo gāthā”ti?",
  "mn134:3.16": "“Ekamidaṃ, bhikkhu, samayaṃ bhagavā devesu tāvatiṃsesu viharati pāricchattakamūle paṇḍukambalasilāyaṃ.",
  "mn134:3.17": "Tatra bhagavā devānaṃ tāvatiṃsānaṃ bhaddekarattassa uddesañca vibhaṅgañca abhāsi:",
  "mn134:4.1": "‘Atītaṃ nānvāgameyya,",
  "mn134:4.2": "nappaṭikaṅkhe anāgataṃ;",
  "mn134:4.3": "Yadatītaṃ pahīnaṃ taṃ,",
  "mn134:4.4": "appattañca anāgataṃ.",
  "mn134:5.1": "Paccuppannañca yo dhammaṃ,",
  "mn134:5.2": "tattha tattha vipassati;",
  "mn134:5.3": "Asaṃhīraṃ asaṅkuppaṃ,",
  "mn134:5.4": "taṃ vidvā manubrūhaye.",
  "mn134:6.1": "Ajjeva kiccamātappaṃ,",
  "mn134:6.2": "ko jaññā maraṇaṃ suve;",
  "mn134:6.3": "Na hi no saṅgaraṃ tena,",
  "mn134:6.4": "mahāsenena maccunā.",
  "mn134:7.1": "Evaṃvihāriṃ ātāpiṃ,",
  "mn134:7.2": "ahorattamatanditaṃ;",
  "mn134:7.3": "Taṃ ve bhaddekarattoti,",
  "mn134:7.4": "santo ācikkhate munī’ti.",
  "mn134:8.1": "Evaṃ kho ahaṃ, bhikkhu, dhāremi bhaddekarattiyo gāthā.",
  "mn134:8.2": "Uggaṇhāhi tvaṃ, bhikkhu, bhaddekarattassa uddesañca vibhaṅgañca;",
  "mn134:8.3": "pariyāpuṇāhi tvaṃ, bhikkhu, bhaddekarattassa uddesañca vibhaṅgañca;",
  "mn134:8.4": "dhārehi tvaṃ, bhikkhu, bhaddekarattassa uddesañca vibhaṅgañca.",
  "mn134:8.5": "Atthasaṃhito, bhikkhu, bhaddekarattassa uddeso ca vibhaṅgo ca ādibrahmacariyako”ti.",
  "mn134:8.6": "Idamavoca candano devaputto.",
  "mn134:8.7": "Idaṃ vatvā tatthevantaradhāyi.",
  "mn134:9.1": "Atha kho āyasmā lomasakaṅgiyo tassā rattiyā accayena senāsanaṃ saṃsāmetvā pattacīvaramādāya yena sāvatthi tena cārikaṃ pakkāmi.",
  "mn134:9.2": "Anupubbena cārikaṃ caramāno yena sāvatthi jetavanaṃ anāthapiṇḍikassa ārāmo yena bhagavā tenupasaṅkami;",
  "mn134:9.3": "upasaṅkamitvā bhagavantaṃ abhivādetvā ekamantaṃ nisīdi.",
  "mn134:9.4": "Ekamantaṃ nisinno kho āyasmā lomasakaṅgiyo bhagavantaṃ etadavoca:",
  "mn134:10.1": "“Ekamidāhaṃ, bhante, samayaṃ sakkesu viharāmi kapilavatthusmiṃ nigrodhārāme.",
  "mn134:10.2": "Atha kho, bhante, aññataro devaputto abhikkantāya rattiyā abhikkantavaṇṇo kevalakappaṃ nigrodhārāmaṃ obhāsetvā yenāhaṃ tenupasaṅkami;",
  "mn134:10.3": "upasaṅkamitvā ekamantaṃ aṭṭhāsi.",
  "mn134:10.4": "Ekamantaṃ ṭhito kho, bhante, so devaputto maṃ etadavoca:",
  "mn134:10.5": "‘dhāresi tvaṃ, bhikkhu, bhaddekarattassa uddesañca vibhaṅgañcā’ti?",
  "mn134:10.6": "Evaṃ vutte, ahaṃ, bhante, taṃ devaputtaṃ etadavocaṃ:",
  "mn134:10.7": "‘na kho ahaṃ, āvuso, dhāremi bhaddekarattassa uddesañca vibhaṅgañca.",
  "mn134:10.8": "Tvaṃ panāvuso, dhāresi bhaddekarattassa uddesañca vibhaṅgañcā’ti?",
  "mn134:10.9": "‘Ahampi kho, bhikkhu, na dhāremi bhaddekarattassa uddesañca vibhaṅgañca.",
  "mn134:10.10": "Dhāresi pana tvaṃ, bhikkhu, bhaddekarattiyo gāthā’ti?",
  "mn134:10.11": "‘Na kho ahaṃ, āvuso, dhāremi bhaddekarattiyo gāthā.",
  "mn134:10.12": "Tvaṃ panāvuso, dhāresi bhaddekarattiyo gāthā’ti?",
  "mn134:10.13": "‘Dhāremi kho ahaṃ, bhikkhu, bhaddekarattiyo gāthā’ti.",
  "mn134:10.14": "‘Yathā kathaṃ pana tvaṃ, āvuso, dhāresi bhaddekarattiyo gāthā’ti?",
  "mn134:10.15": "‘Ekamidaṃ, bhikkhu, samayaṃ bhagavā devesu tāvatiṃsesu viharati pāricchattakamūle paṇḍukambalasilāyaṃ.",
  "mn134:10.16": "Tatra kho bhagavā devānaṃ tāvatiṃsānaṃ bhaddekarattassa uddesañca vibhaṅgañca abhāsi:",
  "mn134:11.1": "“Atītaṃ nānvāgameyya,",
  "mn134:11.2": "…",
  "mn134:11.3": "pe …",
  "mn134:11.4": "Taṃ ve bhaddekarattoti,",
  "mn134:11.5": "santo ācikkhate munī”ti.",
  "mn134:12.1": "Evaṃ kho ahaṃ, bhikkhu, dhāremi bhaddekarattiyo gāthā.",
  "mn134:12.2": "Uggaṇhāhi tvaṃ, bhikkhu, bhaddekarattassa uddesañca vibhaṅgañca;",
  "mn134:12.3": "pariyāpuṇāhi tvaṃ, bhikkhu, bhaddekarattassa uddesañca vibhaṅgañca;",
  "mn134:12.4": "dhārehi tvaṃ, bhikkhu, bhaddekarattassa uddesañca vibhaṅgañca.",
  "mn134:12.5": "Atthasaṃhito, bhikkhu, bhaddekarattassa uddeso ca vibhaṅgo ca ādibrahmacariyako’ti.",
  "mn134:12.6": "Idamavoca, bhante, so devaputto.",
  "mn134:12.7": "Idaṃ vatvā tatthevantaradhāyi.",
  "mn134:12.8": "Sādhu me, bhante, bhagavā bhaddekarattassa uddesañca vibhaṅgañca desetū”ti.",
  "mn134:13.1": "“Jānāsi pana tvaṃ, bhikkhu, taṃ devaputtan”ti?",
  "mn134:13.2": "“Na kho ahaṃ, bhante, jānāmi taṃ devaputtan”ti.",
  "mn134:13.3": "“Candano nāma so, bhikkhu, devaputto.",
  "mn134:13.4": "Candano, bhikkhu, devaputto aṭṭhiṃ katvā manasikatvā sabbacetasā samannāharitvā ohitasoto dhammaṃ suṇāti.",
  "mn134:13.5": "Tena hi, bhikkhu, suṇāhi, sādhukaṃ manasi karohi;",
  "mn134:13.6": "bhāsissāmī”ti.",
  "mn134:13.7": "“Evaṃ, bhante”ti kho āyasmā lomasakaṅgiyo bhagavato paccassosi.",
  "mn134:13.8": "Bhagavā etadavoca:",
  "mn134:14.1": "“Atītaṃ nānvāgameyya,",
  "mn134:14.2": "nappaṭikaṅkhe anāgataṃ;",
  "mn134:14.3": "Yadatītaṃ pahīnaṃ taṃ,",
  "mn134:14.4": "appattañca anāgataṃ.",
  "mn134:15.1": "Paccuppannañca yo dhammaṃ,",
  "mn134:15.2": "tattha tattha vipassati;",
  "mn134:15.3": "Asaṃhīraṃ asaṅkuppaṃ,",
  "mn134:15.4": "taṃ vidvā manubrūhaye.",
  "mn134:16.1": "Ajjeva kiccamātappaṃ,",
  "mn134:16.2": "ko jaññā maraṇaṃ suve;",
  "mn134:16.3": "Na hi no saṅgaraṃ tena,",
  "mn134:16.4": "mahāsenena maccunā.",
  "mn134:17.1": "Evaṃvihāriṃ ātāpiṃ,",
  "mn134:17.2": "ahorattamatanditaṃ;",
  "mn134:17.3": "Taṃ ve bhaddekarattoti,",
  "mn134:17.4": "santo ācikkhate muni.",
  "mn134:18.1": "Kathañca, bhikkhu, atītaṃ anvāgameti …",
  "mn134:18.2": "pe …",
  "mn134:18.3": "evaṃ kho, bhikkhu, atītaṃ anvāgameti.",
  "mn134:18.4": "Kathañca, bhikkhu, atītaṃ nānvāgameti …",
  "mn134:18.5": "pe …",
  "mn134:18.6": "evaṃ kho, bhikkhu, atītaṃ nānvāgameti.",
  "mn134:18.7": "Kathañca, bhikkhu, anāgataṃ paṭikaṅkhati …",
  "mn134:18.8": "pe …",
  "mn134:18.9": "evaṃ kho, bhikkhu, anāgataṃ paṭikaṅkhati.",
  "mn134:18.10": "Kathañca, bhikkhu, anāgataṃ nappaṭikaṅkhati …",
  "mn134:18.11": "pe …",
  "mn134:18.12": "evaṃ kho, bhikkhu, anāgataṃ nappaṭikaṅkhati.",
  "mn134:18.13": "Kathañca, bhikkhu, paccuppannesu dhammesu saṃhīrati …",
  "mn134:18.14": "pe …",
  "mn134:18.15": "evaṃ kho, bhikkhu, paccuppannesu dhammesu saṃhīrati.",
  "mn134:18.16": "Kathañca, bhikkhu, paccuppannesu dhammesu na saṃhīrati …",
  "mn134:18.17": "pe …",
  "mn134:18.18": "evaṃ kho, bhikkhu, paccuppannesu dhammesu na saṃhīrati.",
  "mn134:19.1": "Atītaṃ nānvāgameyya,",
  "mn134:19.2": "nappaṭikaṅkhe anāgataṃ;",
  "mn134:19.3": "Yadatītaṃ pahīnaṃ taṃ,",
  "mn134:19.4": "appattañca anāgataṃ.",
  "mn134:20.1": "Paccuppannañca yo dhammaṃ,",
  "mn134:20.2": "tattha tattha vipassati;",
  "mn134:20.3": "Asaṃhīraṃ asaṅkuppaṃ,",
  "mn134:20.4": "taṃ vidvā manubrūhaye.",
  "mn134:21.1": "Ajjeva kiccamātappaṃ,",
  "mn134:21.2": "ko jaññā maraṇaṃ suve;",
  "mn134:21.3": "Na hi no saṅgaraṃ tena,",
  "mn134:21.4": "mahāsenena maccunā.",
  "mn134:22.1": "Evaṃvihāriṃ ātāpiṃ,",
  "mn134:22.2": "ahorattamatanditaṃ;",
  "mn134:22.3": "Taṃ ve bhaddekarattoti,",
  "mn134:22.4": "santo ācikkhate munī”ti.",
  "mn134:23.1": "Idamavoca bhagavā.",
  "mn134:23.2": "Attamano āyasmā lomasakaṅgiyo bhagavato bhāsitaṃ abhinandīti.",
  "mn134:24.1": "Lomasakaṅgiyabhaddekarattasuttaṃ niṭṭhitaṃ catutthaṃ."
}