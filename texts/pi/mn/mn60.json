{
  "_markup_path": "markup/mn/mn60.html",
  "_alt_strings": [
    "en/sujato/mn/mn60.json"
  ],
  "mn60:1.1": "Majjhima Nikāya 60",
  "mn60:2.1": "Apaṇṇakasutta",
  "mn60:3.1": "<span class=\"evam\">Evaṃ me sutaṃ—​</span>",
  "mn60:3.2": "ekaṃ samayaṃ bhagavā kosalesu cārikaṃ caramāno mahatā bhikkhusaṅghena saddhiṃ yena sālā nāma kosalānaṃ brāhmaṇagāmo tadavasari.",
  "mn60:3.3": "Assosuṃ kho sāleyyakā brāhmaṇagahapatikā:",
  "mn60:3.4": "“samaṇo khalu bho gotamo sakyaputto sakyakulā pabbajito kosalesu cārikaṃ caramāno mahatā bhikkhusaṅghena saddhiṃ sālaṃ anuppatto.",
  "mn60:3.5": "Taṃ kho pana bhavantaṃ gotamaṃ evaṃ kalyāṇo kittisaddo abbhuggato:",
  "mn60:3.6": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti.",
  "mn60:3.7": "So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti.",
  "mn60:3.8": "So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti.",
  "mn60:3.9": "Sādhu kho pana tathārūpānaṃ arahataṃ dassanaṃ hotī”ti.",
  "mn60:3.10": "Atha kho sāleyyakā brāhmaṇagahapatikā yena bhagavā tenupasaṅkamiṃsu;",
  "mn60:3.11": "upasaṅkamitvā appekacce bhagavantaṃ abhivādetvā ekamantaṃ nisīdiṃsu.",
  "mn60:3.12": "Appekacce bhagavatā saddhiṃ sammodiṃsu;",
  "mn60:3.13": "sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.",
  "mn60:3.14": "Appekacce yena bhagavā tenañjaliṃ paṇāmetvā ekamantaṃ nisīdiṃsu.",
  "mn60:3.15": "Appekacce bhagavato santike nāmagottaṃ sāvetvā ekamantaṃ nisīdiṃsu.",
  "mn60:3.16": "Appekacce tuṇhībhūtā ekamantaṃ nisīdiṃsu.",
  "mn60:4.1": "Ekamantaṃ nisinne kho sāleyyake brāhmaṇagahapatike bhagavā etadavoca:",
  "mn60:4.2": "“atthi pana vo, gahapatayo, koci manāpo satthā yasmiṃ vo ākāravatī saddhā paṭiladdhā”ti?",
  "mn60:4.3": "“Natthi kho no, bhante, koci manāpo satthā yasmiṃ no ākāravatī saddhā paṭiladdhā”ti.",
  "mn60:5.1": "“Manāpaṃ vo, gahapatayo, satthāraṃ alabhantehi ayaṃ apaṇṇako dhammo samādāya vattitabbo.",
  "mn60:5.2": "Apaṇṇako hi, gahapatayo, dhammo samatto samādinno, so vo bhavissati dīgharattaṃ hitāya sukhāya.",
  "mn60:5.3": "Katamo ca, gahapatayo, apaṇṇako dhammo?",
  "mn60:6.1": "Santi, gahapatayo, eke samaṇabrāhmaṇā evaṃvādino evaṃdiṭṭhino:",
  "mn60:6.2": "‘natthi dinnaṃ, natthi yiṭṭhaṃ, natthi hutaṃ;",
  "mn60:6.3": "natthi sukatadukkaṭānaṃ kammānaṃ phalaṃ vipāko, natthi ayaṃ loko, natthi paro loko;",
  "mn60:6.4": "natthi mātā, natthi pitā;",
  "mn60:6.5": "natthi sattā opapātikā;",
  "mn60:6.6": "natthi loke samaṇabrāhmaṇā sammaggatā sammā paṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti.",
  "mn60:6.7": "Tesaṃyeva kho, gahapatayo, samaṇabrāhmaṇānaṃ eke samaṇabrāhmaṇā ujuvipaccanīkavādā.",
  "mn60:6.8": "Te evamāhaṃsu:",
  "mn60:6.9": "‘atthi dinnaṃ, atthi yiṭṭhaṃ, atthi hutaṃ;",
  "mn60:6.10": "atthi sukatadukkaṭānaṃ kammānaṃ phalaṃ vipāko;",
  "mn60:6.11": "atthi ayaṃ loko, atthi paro loko;",
  "mn60:6.12": "atthi mātā, atthi pitā;",
  "mn60:6.13": "atthi sattā opapātikā;",
  "mn60:6.14": "atthi loke samaṇabrāhmaṇā sammaggatā sammā paṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti.",
  "mn60:6.15": "Taṃ kiṃ maññatha, gahapatayo:",
  "mn60:6.16": "‘nanume samaṇabrāhmaṇā aññamaññassa ujuvipaccanīkavādā’”ti?",
  "mn60:6.17": "“Evaṃ, bhante”.",
  "mn60:7.1": "“Tatra, gahapatayo, ye te samaṇabrāhmaṇā evaṃvādino evaṃdiṭṭhino:",
  "mn60:7.2": "‘natthi dinnaṃ, natthi yiṭṭhaṃ …",
  "mn60:7.3": "pe …",
  "mn60:7.4": "ye imañca lokaṃ parañca lokaṃ sayaṃ abhiññā sacchikatvā pavedentī’ti tesametaṃ pāṭikaṅkhaṃ—",
  "mn60:7.5": "yamidaṃ kāyasucaritaṃ, vacīsucaritaṃ, manosucaritaṃ—",
  "mn60:7.6": "ime tayo kusale dhamme abhinivajjetvā yamidaṃ kāyaduccaritaṃ, vacīduccaritaṃ, manoduccaritaṃ—",
  "mn60:7.7": "ime tayo akusale dhamme samādāya vattissanti.",
  "mn60:7.8": "Taṃ kissa hetu?",
  "mn60:7.9": "Na hi te bhonto samaṇabrāhmaṇā passanti akusalānaṃ dhammānaṃ ādīnavaṃ okāraṃ saṃkilesaṃ, kusalānaṃ dhammānaṃ nekkhamme ānisaṃsaṃ vodānapakkhaṃ.",
  "mn60:7.10": "Santaṃyeva pana paraṃ lokaṃ ‘natthi paro loko’ tissa diṭṭhi hoti;",
  "mn60:7.11": "sāssa hoti micchādiṭṭhi.",
  "mn60:7.12": "Santaṃyeva kho pana paraṃ lokaṃ ‘natthi paro loko’ti saṅkappeti;",
  "mn60:7.13": "svāssa hoti micchāsaṅkappo.",
  "mn60:7.14": "Santaṃyeva kho pana paraṃ lokaṃ ‘natthi paro loko’ti vācaṃ bhāsati;",
  "mn60:7.15": "sāssa hoti micchāvācā.",
  "mn60:7.16": "Santaṃyeva kho pana paraṃ lokaṃ ‘natthi paro loko’ti āha;",
  "mn60:7.17": "ye te arahanto paralokaviduno tesamayaṃ paccanīkaṃ karoti.",
  "mn60:7.18": "Santaṃyeva kho pana paraṃ lokaṃ ‘natthi paro loko’ti paraṃ saññāpeti;",
  "mn60:7.19": "sāssa hoti asaddhammasaññatti.",
  "mn60:7.20": "Tāya ca pana asaddhammasaññattiyā attānukkaṃseti, paraṃ vambheti.",
  "mn60:7.21": "Iti pubbeva kho panassa susīlyaṃ pahīnaṃ hoti, dussīlyaṃ paccupaṭṭhitaṃ—",
  "mn60:7.22": "ayañca micchādiṭṭhi micchāsaṅkappo micchāvācā ariyānaṃ paccanīkatā asaddhammasaññatti attukkaṃsanā paravambhanā.",
  "mn60:7.23": "Evamassime aneke pāpakā akusalā dhammā sambhavanti micchādiṭṭhipaccayā.",
  "mn60:8.1": "Tatra, gahapatayo, viññū puriso iti paṭisañcikkhati:",
  "mn60:8.2": "‘sace kho natthi paro loko evamayaṃ bhavaṃ purisapuggalo kāyassa bhedā sotthimattānaṃ karissati;",
  "mn60:8.3": "sace kho atthi paro loko, evamayaṃ bhavaṃ purisapuggalo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjissati.",
  "mn60:8.4": "Kāmaṃ kho pana māhu paro loko, hotu nesaṃ bhavataṃ samaṇabrāhmaṇānaṃ saccaṃ vacanaṃ;",
  "mn60:8.5": "atha ca panāyaṃ bhavaṃ purisapuggalo diṭṭheva dhamme viññūnaṃ gārayho—",
  "mn60:8.6": "dussīlo purisapuggalo micchādiṭṭhi natthikavādo’ti.",
  "mn60:8.7": "Sace kho attheva paro loko, evaṃ imassa bhoto purisapuggalassa ubhayattha kaliggaho—",
  "mn60:8.8": "yañca diṭṭheva dhamme viññūnaṃ gārayho, yañca kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjissati.",
  "mn60:8.9": "Evamassāyaṃ apaṇṇako dhammo dussamatto samādinno, ekaṃsaṃ pharitvā tiṭṭhati, riñcati kusalaṃ ṭhānaṃ.",
  "mn60:9.1": "Tatra, gahapatayo, ye te samaṇabrāhmaṇā evaṃvādino evaṃdiṭṭhino:",
  "mn60:9.2": "‘atthi dinnaṃ …",
  "mn60:9.3": "pe …",
  "mn60:9.4": "ye imañca lokaṃ parañca lokaṃ sayaṃ abhiññā sacchikatvā pavedentī’ti tesametaṃ pāṭikaṅkhaṃ—",
  "mn60:9.5": "yamidaṃ kāyaduccaritaṃ, vacīduccaritaṃ, manoduccaritaṃ—",
  "mn60:9.6": "ime tayo akusale dhamme abhinivajjetvā yamidaṃ kāyasucaritaṃ, vacīsucaritaṃ, manosucaritaṃ—",
  "mn60:9.7": "ime tayo kusale dhamme samādāya vattissanti.",
  "mn60:9.8": "Taṃ kissa hetu?",
  "mn60:9.9": "Passanti hi te bhonto samaṇabrāhmaṇā akusalānaṃ dhammānaṃ ādīnavaṃ okāraṃ saṅkilesaṃ, kusalānaṃ dhammānaṃ nekkhamme ānisaṃsaṃ vodānapakkhaṃ.",
  "mn60:9.10": "Santaṃyeva kho pana paraṃ lokaṃ ‘atthi paro loko’ tissa diṭṭhi hoti;",
  "mn60:9.11": "sāssa hoti sammādiṭṭhi.",
  "mn60:9.12": "Santaṃyeva kho pana paraṃ lokaṃ ‘atthi paro loko’ti saṅkappeti;",
  "mn60:9.13": "svāssa hoti sammāsaṅkappo.",
  "mn60:9.14": "Santaṃyeva kho pana paraṃ lokaṃ ‘atthi paro loko’ti vācaṃ bhāsati;",
  "mn60:9.15": "sāssa hoti sammāvācā.",
  "mn60:9.16": "Santaṃyeva kho pana paraṃ lokaṃ ‘atthi paro loko’ti āha;",
  "mn60:9.17": "ye te arahanto paralokaviduno tesamayaṃ na paccanīkaṃ karoti.",
  "mn60:9.18": "Santaṃyeva kho pana paraṃ lokaṃ ‘atthi paro loko’ti paraṃ saññāpeti;",
  "mn60:9.19": "sāssa hoti saddhammasaññatti.",
  "mn60:9.20": "Tāya ca pana saddhammasaññattiyā nevattānukkaṃseti, na paraṃ vambheti.",
  "mn60:9.21": "Iti pubbeva kho panassa dussīlyaṃ pahīnaṃ hoti, susīlyaṃ paccupaṭṭhitaṃ—",
  "mn60:9.22": "ayañca sammādiṭṭhi sammāsaṅkappo sammāvācā ariyānaṃ apaccanīkatā saddhammasaññatti anattukkaṃsanā aparavambhanā.",
  "mn60:9.23": "Evamassime aneke kusalā dhammā sambhavanti sammādiṭṭhipaccayā.",
  "mn60:10.1": "Tatra, gahapatayo, viññū puriso iti paṭisañcikkhati:",
  "mn60:10.2": "‘sace kho atthi paro loko, evamayaṃ bhavaṃ purisapuggalo kāyassa bhedā paraṃ maraṇā sugatiṃ saggaṃ lokaṃ upapajjissati.",
  "mn60:10.3": "Kāmaṃ kho pana māhu paro loko, hotu nesaṃ bhavataṃ samaṇabrāhmaṇānaṃ saccaṃ vacanaṃ;",
  "mn60:10.4": "atha ca panāyaṃ bhavaṃ purisapuggalo diṭṭheva dhamme viññūnaṃ pāsaṃso—",
  "mn60:10.5": "sīlavā purisapuggalo sammādiṭṭhi atthikavādo’ti.",
  "mn60:10.6": "Sace kho attheva paro loko, evaṃ imassa bhoto purisapuggalassa ubhayattha kaṭaggaho—",
  "mn60:10.7": "yañca diṭṭheva dhamme viññūnaṃ pāsaṃso, yañca kāyassa bhedā paraṃ maraṇā sugatiṃ saggaṃ lokaṃ upapajjissati.",
  "mn60:10.8": "Evamassāyaṃ apaṇṇako dhammo susamatto samādinno ubhayaṃsaṃ pharitvā tiṭṭhati, riñcati akusalaṃ ṭhānaṃ.",
  "mn60:11.1": "Santi, gahapatayo, eke samaṇabrāhmaṇā evaṃvādino evaṃdiṭṭhino:",
  "mn60:11.2": "‘karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṃ ādiyato, sandhiṃ chindato, nillopaṃ harato, ekāgārikaṃ karoto, paripanthe tiṭṭhato, paradāraṃ gacchato, musā bhaṇato;",
  "mn60:11.3": "karoto na karīyati pāpaṃ.",
  "mn60:11.4": "Khurapariyantena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, natthi tatonidānaṃ pāpaṃ, natthi pāpassa āgamo.",
  "mn60:11.5": "Dakkhiṇañcepi gaṅgāya tīraṃ gaccheyya hananto ghātento, chindanto chedāpento, pacanto pācento;",
  "mn60:11.6": "natthi tatonidānaṃ pāpaṃ, natthi pāpassa āgamo.",
  "mn60:11.7": "Uttarañcepi gaṅgāya tīraṃ gaccheyya dadanto dāpento, yajanto yajāpento;",
  "mn60:11.8": "natthi tatonidānaṃ puññaṃ, natthi puññassa āgamo.",
  "mn60:11.9": "Dānena damena saṃyamena saccavajjena natthi puññaṃ, natthi puññassa āgamo’ti.",
  "mn60:11.10": "Tesaṃyeva kho, gahapatayo, samaṇabrāhmaṇānaṃ eke samaṇabrāhmaṇā ujuvipaccanīkavādā te evamāhaṃsu:",
  "mn60:11.11": "‘karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṃ ādiyato, sandhiṃ chindato, nillopaṃ harato, ekāgārikaṃ karoto, paripanthe tiṭṭhato, paradāraṃ gacchato, musā bhaṇato;",
  "mn60:11.12": "karoto karīyati pāpaṃ.",
  "mn60:11.13": "Khurapariyantena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, atthi tatonidānaṃ pāpaṃ, atthi pāpassa āgamo.",
  "mn60:11.14": "Dakkhiṇañcepi gaṅgāya tīraṃ gaccheyya hananto ghātento, chindanto chedāpento, pacanto pācento;",
  "mn60:11.15": "atthi tatonidānaṃ pāpaṃ, atthi pāpassa āgamo.",
  "mn60:11.16": "Uttarañcepi gaṅgāya tīraṃ gaccheyya dadanto dāpento, yajanto yajāpento;",
  "mn60:11.17": "atthi tatonidānaṃ puññaṃ, atthi puññassa āgamo.",
  "mn60:11.18": "Dānena damena saṃyamena saccavajjena atthi puññaṃ, atthi puññassa āgamo’ti.",
  "mn60:11.19": "Taṃ kiṃ maññatha, gahapatayo, nanume samaṇabrāhmaṇā aññamaññassa ujuvipaccanīkavādā”ti?",
  "mn60:11.20": "“Evaṃ, bhante”.",
  "mn60:12.1": "“Tatra, gahapatayo, ye te samaṇabrāhmaṇā evaṃvādino evaṃdiṭṭhino:",
  "mn60:12.2": "‘karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṃ ādiyato, sandhiṃ chindato, nillopaṃ harato, ekāgārikaṃ karoto, paripanthe tiṭṭhato, paradāraṃ gacchato, musā bhaṇato;",
  "mn60:12.3": "karoto na karīyati pāpaṃ.",
  "mn60:12.4": "Khurapariyantena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, natthi tatonidānaṃ pāpaṃ, natthi pāpassa āgamo.",
  "mn60:12.5": "Dakkhiṇañcepi gaṅgāya tīraṃ gaccheyya hananto ghātento …",
  "mn60:12.6": "pe …",
  "mn60:12.7": "dānena damena saṃyamena saccavajjena natthi puññaṃ, natthi puññassa āgamo’ti tesametaṃ pāṭikaṅkhaṃ—",
  "mn60:12.8": "yamidaṃ kāyasucaritaṃ, vacīsucaritaṃ, manosucaritaṃ—",
  "mn60:12.9": "ime tayo kusale dhamme abhinivajjetvā yamidaṃ kāyaduccaritaṃ, vacīduccaritaṃ, manoduccaritaṃ—",
  "mn60:12.10": "ime tayo akusale dhamme samādāya vattissanti.",
  "mn60:12.11": "Taṃ kissa hetu?",
  "mn60:12.12": "Na hi te bhonto samaṇabrāhmaṇā passanti akusalānaṃ dhammānaṃ ādīnavaṃ okāraṃ saṅkilesaṃ, kusalānaṃ dhammānaṃ nekkhamme ānisaṃsaṃ vodānapakkhaṃ.",
  "mn60:12.13": "Santaṃyeva kho pana kiriyaṃ ‘natthi kiriyā’ tissa diṭṭhi hoti;",
  "mn60:12.14": "sāssa hoti micchādiṭṭhi.",
  "mn60:12.15": "Santaṃyeva kho pana kiriyaṃ ‘natthi kiriyā’ti saṅkappeti;",
  "mn60:12.16": "svāssa hoti micchāsaṅkappo.",
  "mn60:12.17": "Santaṃyeva kho pana kiriyaṃ ‘natthi kiriyā’ti vācaṃ bhāsati;",
  "mn60:12.18": "sāssa hoti micchāvācā.",
  "mn60:12.19": "Santaṃyeva kho pana kiriyaṃ ‘natthi kiriyā’ti āha, ye te arahanto kiriyavādā tesamayaṃ paccanīkaṃ karoti.",
  "mn60:12.20": "Santaṃyeva kho pana kiriyaṃ ‘natthi kiriyā’ti paraṃ saññāpeti;",
  "mn60:12.21": "sāssa hoti asaddhammasaññatti.",
  "mn60:12.22": "Tāya ca pana asaddhammasaññattiyā attānukkaṃseti, paraṃ vambheti.",
  "mn60:12.23": "Iti pubbeva kho panassa susīlyaṃ pahīnaṃ hoti, dussīlyaṃ paccupaṭṭhitaṃ—",
  "mn60:12.24": "ayañca micchādiṭṭhi micchāsaṅkappo micchāvācā ariyānaṃ paccanīkatā asaddhammasaññatti attukkaṃsanā paravambhanā.",
  "mn60:12.25": "Evamassime aneke pāpakā akusalā dhammā sambhavanti micchādiṭṭhipaccayā.",
  "mn60:13.1": "Tatra, gahapatayo, viññū puriso iti paṭisañcikkhati:",
  "mn60:13.2": "‘sace kho natthi kiriyā, evamayaṃ bhavaṃ purisapuggalo kāyassa bhedā sotthimattānaṃ karissati;",
  "mn60:13.3": "sace kho atthi kiriyā evamayaṃ bhavaṃ purisapuggalo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjissati.",
  "mn60:13.4": "Kāmaṃ kho pana māhu kiriyā, hotu nesaṃ bhavataṃ samaṇabrāhmaṇānaṃ saccaṃ vacanaṃ;",
  "mn60:13.5": "atha ca panāyaṃ bhavaṃ purisapuggalo diṭṭheva dhamme viññūnaṃ gārayho—",
  "mn60:13.6": "dussīlo purisapuggalo micchādiṭṭhi akiriyavādo’ti.",
  "mn60:13.7": "Sace kho attheva kiriyā, evaṃ imassa bhoto purisapuggalassa ubhayattha kaliggaho—",
  "mn60:13.8": "yañca diṭṭheva dhamme viññūnaṃ gārayho, yañca kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjissati.",
  "mn60:13.9": "Evamassāyaṃ apaṇṇako dhammo dussamatto samādinno, ekaṃsaṃ pharitvā tiṭṭhati, riñcati kusalaṃ ṭhānaṃ.",
  "mn60:14.1": "Tatra, gahapatayo, ye te samaṇabrāhmaṇā evaṃvādino evaṃdiṭṭhino:",
  "mn60:14.2": "‘karoto kārayato, chindato chedāpayato, pacato pācāpayato, socayato socāpayato, kilamato kilamāpayato, phandato phandāpayato, pāṇamatipātayato, adinnaṃ ādiyato, sandhiṃ chindato, nillopaṃ harato, ekāgārikaṃ karoto, paripanthe tiṭṭhato, paradāraṃ gacchato, musā bhaṇato;",
  "mn60:14.3": "karoto karīyati pāpaṃ.",
  "mn60:14.4": "Khurapariyantena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, atthi tatonidānaṃ pāpaṃ, atthi pāpassa āgamo.",
  "mn60:14.5": "Dakkhiṇañcepi gaṅgāya tīraṃ gaccheyya hananto ghātento, chindanto chedāpento, pacanto pācento, atthi tatonidānaṃ pāpaṃ, atthi pāpassa āgamo.",
  "mn60:14.6": "Uttarañcepi gaṅgāya tīraṃ gaccheyya dadanto dāpento, yajanto yajāpento, atthi tatonidānaṃ puññaṃ, atthi puññassa āgamo.",
  "mn60:14.7": "Dānena damena saṃyamena saccavajjena atthi puññaṃ, atthi puññassa āgamo’ti tesametaṃ pāṭikaṅkhaṃ yamidaṃ kāyaduccaritaṃ, vacīduccaritaṃ, manoduccaritaṃ—",
  "mn60:14.8": "ime tayo akusale dhamme abhinivajjetvā yamidaṃ kāyasucaritaṃ, vacīsucaritaṃ, manosucaritaṃ—",
  "mn60:14.9": "ime tayo kusale dhamme samādāya vattissanti.",
  "mn60:14.10": "Taṃ kissa hetu?",
  "mn60:14.11": "Passanti hi te bhonto samaṇabrāhmaṇā akusalānaṃ dhammānaṃ ādīnavaṃ okāraṃ saṅkilesaṃ, kusalānaṃ dhammānaṃ nekkhamme ānisaṃsaṃ vodānapakkhaṃ.",
  "mn60:14.12": "Santaṃyeva kho pana kiriyaṃ ‘atthi kiriyā’ tissa diṭṭhi hoti;",
  "mn60:14.13": "sāssa hoti sammādiṭṭhi.",
  "mn60:14.14": "Santaṃyeva kho pana kiriyaṃ ‘atthi kiriyā’ti saṅkappeti;",
  "mn60:14.15": "svāssa hoti sammāsaṅkappo.",
  "mn60:14.16": "Santaṃyeva kho pana kiriyaṃ ‘atthi kiriyā’ti vācaṃ bhāsati;",
  "mn60:14.17": "sāssa hoti sammāvācā.",
  "mn60:14.18": "Santaṃyeva kho pana kiriyaṃ ‘atthi kiriyā’ti āha;",
  "mn60:14.19": "ye te arahanto kiriyavādā tesamayaṃ na paccanīkaṃ karoti.",
  "mn60:14.20": "Santaṃyeva kho pana kiriyaṃ ‘atthi kiriyā’ti paraṃ saññāpeti;",
  "mn60:14.21": "sāssa hoti saddhammasaññatti.",
  "mn60:14.22": "Tāya ca pana saddhammasaññattiyā nevattānukkaṃseti, na paraṃ vambheti.",
  "mn60:14.23": "Iti pubbeva kho panassa dussīlyaṃ pahīnaṃ hoti, susīlyaṃ paccupaṭṭhitaṃ—",
  "mn60:14.24": "ayañca sammādiṭṭhi sammāsaṅkappo sammāvācā ariyānaṃ apaccanīkatā saddhammasaññatti anattukkaṃsanā aparavambhanā.",
  "mn60:14.25": "Evamassime aneke kusalā dhammā sambhavanti sammādiṭṭhipaccayā.",
  "mn60:15.1": "Tatra, gahapatayo, viññū puriso iti paṭisañcikkhati:",
  "mn60:15.2": "‘sace kho atthi kiriyā, evamayaṃ bhavaṃ purisapuggalo kāyassa bhedā paraṃ maraṇā sugatiṃ saggaṃ lokaṃ upapajjissati.",
  "mn60:15.3": "Kāmaṃ kho pana māhu kiriyā, hotu nesaṃ bhavataṃ samaṇabrāhmaṇānaṃ saccaṃ vacanaṃ;",
  "mn60:15.4": "atha ca panāyaṃ bhavaṃ purisapuggalo diṭṭheva dhamme viññūnaṃ pāsaṃso—",
  "mn60:15.5": "sīlavā purisapuggalo sammādiṭṭhi kiriyavādo’ti.",
  "mn60:15.6": "Sace kho attheva kiriyā, evaṃ imassa bhoto purisapuggalassa ubhayattha kaṭaggaho—",
  "mn60:15.7": "yañca diṭṭheva dhamme viññūnaṃ pāsaṃso, yañca kāyassa bhedā paraṃ maraṇā sugatiṃ saggaṃ lokaṃ upapajjissati.",
  "mn60:15.8": "Evamassāyaṃ apaṇṇako dhammo susamatto samādinno, ubhayaṃsaṃ pharitvā tiṭṭhati, riñcati akusalaṃ ṭhānaṃ.",
  "mn60:16.1": "Santi, gahapatayo, eke samaṇabrāhmaṇā evaṃvādino evaṃdiṭṭhino:",
  "mn60:16.2": "‘natthi hetu, natthi paccayo sattānaṃ saṃkilesāya;",
  "mn60:16.3": "ahetū appaccayā sattā saṅkilissanti.",
  "mn60:16.4": "Natthi hetu, natthi paccayo sattānaṃ visuddhiyā;",
  "mn60:16.5": "ahetū appaccayā sattā visujjhanti.",
  "mn60:16.6": "Natthi balaṃ, natthi vīriyaṃ, natthi purisathāmo, natthi purisaparakkamo;",
  "mn60:16.7": "sabbe sattā sabbe pāṇā sabbe bhūtā sabbe jīvā avasā abalā avīriyā niyatisaṃgatibhāvapariṇatā chasvevābhijātīsu sukhadukkhaṃ paṭisaṃvedentī’ti.",
  "mn60:16.8": "Tesaṃyeva kho, gahapatayo, samaṇabrāhmaṇānaṃ eke samaṇabrāhmaṇā ujuvipaccanīkavādā.",
  "mn60:16.9": "Te evamāhaṃsu:",
  "mn60:16.10": "‘atthi hetu, atthi paccayo sattānaṃ saṃkilesāya;",
  "mn60:16.11": "sahetū sappaccayā sattā saṅkilissanti.",
  "mn60:16.12": "Atthi hetu, atthi paccayo sattānaṃ visuddhiyā;",
  "mn60:16.13": "sahetū sappaccayā sattā visujjhanti.",
  "mn60:16.14": "Atthi balaṃ, atthi vīriyaṃ, atthi purisathāmo, atthi purisaparakkamo;",
  "mn60:16.15": "na sabbe sattā sabbe pāṇā sabbe bhūtā sabbe jīvā avasā abalā avīriyā niyatisaṃgatibhāvapariṇatā chasvevābhijātīsu sukhadukkhaṃ paṭisaṃvedentī’ti.",
  "mn60:16.16": "Taṃ kiṃ maññatha, gahapatayo, nanume samaṇabrāhmaṇā aññamaññassa ujuvipaccanīkavādā”ti?",
  "mn60:16.17": "“Evaṃ, bhante”.",
  "mn60:17.1": "“Tatra, gahapatayo, ye te samaṇabrāhmaṇā evaṃvādino evaṃdiṭṭhino:",
  "mn60:17.2": "‘natthi hetu, natthi paccayo sattānaṃ saṅkilesāya;",
  "mn60:17.3": "ahetū appaccayā sattā saṅkilissanti.",
  "mn60:17.4": "Natthi hetu, natthi paccayo sattānaṃ visuddhiyā;",
  "mn60:17.5": "ahetū appaccayā sattā visujjhanti.",
  "mn60:17.6": "Natthi balaṃ, natthi vīriyaṃ, natthi purisathāmo, natthi purisaparakkamo;",
  "mn60:17.7": "sabbe sattā sabbe pāṇā sabbe bhūtā sabbe jīvā avasā abalā avīriyā niyatisaṅgatibhāvapariṇatā chasvevābhijātīsu sukhadukkhaṃ paṭisaṃvedentī’ti tesametaṃ pāṭikaṅkhaṃ—",
  "mn60:17.8": "yamidaṃ kāyasucaritaṃ, vacīsucaritaṃ, manosucaritaṃ—",
  "mn60:17.9": "ime tayo kusale dhamme abhinivajjetvā yamidaṃ kāyaduccaritaṃ, vacīduccaritaṃ, manoduccaritaṃ—",
  "mn60:17.10": "ime tayo akusale dhamme samādāya vattissanti.",
  "mn60:17.11": "Taṃ kissa hetu?",
  "mn60:17.12": "Na hi te bhonto samaṇabrāhmaṇā passanti akusalānaṃ dhammānaṃ ādīnavaṃ okāraṃ saṅkilesaṃ, kusalānaṃ dhammānaṃ nekkhamme ānisaṃsaṃ vodānapakkhaṃ.",
  "mn60:17.13": "Santaṃyeva kho pana hetuṃ ‘natthi hetū’ tissa diṭṭhi hoti;",
  "mn60:17.14": "sāssa hoti micchādiṭṭhi.",
  "mn60:17.15": "Santaṃyeva kho pana hetuṃ ‘natthi hetū’ti saṅkappeti;",
  "mn60:17.16": "svāssa hoti micchāsaṅkappo.",
  "mn60:17.17": "Santaṃyeva kho pana hetuṃ ‘natthi hetū’ti vācaṃ bhāsati;",
  "mn60:17.18": "sāssa hoti micchāvācā.",
  "mn60:17.19": "Santaṃyeva kho pana hetuṃ ‘natthi hetū’ti āha;",
  "mn60:17.20": "ye te arahanto hetuvādā tesamayaṃ paccanīkaṃ karoti.",
  "mn60:17.21": "Santaṃyeva kho pana hetuṃ ‘natthi hetū’ti paraṃ saññāpeti;",
  "mn60:17.22": "sāssa hoti asaddhammasaññatti.",
  "mn60:17.23": "Tāya ca pana asaddhammasaññattiyā attānukkaṃseti, paraṃ vambheti.",
  "mn60:17.24": "Iti pubbeva kho panassa susīlyaṃ pahīnaṃ hoti, dussīlyaṃ paccupaṭṭhitaṃ—",
  "mn60:17.25": "ayañca micchādiṭṭhi micchāsaṅkappo micchāvācā ariyānaṃ paccanīkatā asaddhammasaññatti attānukkaṃsanā paravambhanā.",
  "mn60:17.26": "Evamassime aneke pāpakā akusalā dhammā sambhavanti micchādiṭṭhipaccayā.",
  "mn60:18.1": "Tatra, gahapatayo, viññū puriso iti paṭisañcikkhati:",
  "mn60:18.2": "‘sace kho natthi hetu, evamayaṃ bhavaṃ purisapuggalo kāyassa bhedā paraṃ maraṇā sotthimattānaṃ karissati;",
  "mn60:18.3": "sace kho atthi hetu, evamayaṃ bhavaṃ purisapuggalo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjissati.",
  "mn60:18.4": "Kāmaṃ kho pana māhu hetu, hotu nesaṃ bhavataṃ samaṇabrāhmaṇānaṃ saccaṃ vacanaṃ;",
  "mn60:18.5": "atha ca panāyaṃ bhavaṃ purisapuggalo diṭṭheva dhamme viññūnaṃ gārayho—",
  "mn60:18.6": "dussīlo purisapuggalo micchādiṭṭhi ahetukavādo’ti.",
  "mn60:18.7": "Sace kho attheva hetu, evaṃ imassa bhoto purisapuggalassa ubhayattha kaliggaho—",
  "mn60:18.8": "yañca diṭṭheva dhamme viññūnaṃ gārayho, yañca kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjissati.",
  "mn60:18.9": "Evamassāyaṃ apaṇṇako dhammo dussamatto samādinno, ekaṃsaṃ pharitvā tiṭṭhati, riñcati kusalaṃ ṭhānaṃ.",
  "mn60:19.1": "Tatra, gahapatayo, ye te samaṇabrāhmaṇā evaṃvādino evaṃdiṭṭhino:",
  "mn60:19.2": "‘atthi hetu, atthi paccayo sattānaṃ saṅkilesāya;",
  "mn60:19.3": "sahetū sappaccayā sattā saṅkilissanti.",
  "mn60:19.4": "Atthi hetu, atthi paccayo sattānaṃ visuddhiyā;",
  "mn60:19.5": "sahetū sappaccayā sattā visujjhanti.",
  "mn60:19.6": "Atthi balaṃ, atthi vīriyaṃ, atthi purisathāmo, atthi purisaparakkamo;",
  "mn60:19.7": "na sabbe sattā sabbe pāṇā sabbe bhūtā sabbe jīvā avasā abalā avīriyā niyatisaṅgatibhāvapariṇatā chasvevābhijātīsu sukhadukkhaṃ paṭisaṃvedentī’ti tesametaṃ pāṭikaṅkhaṃ—",
  "mn60:19.8": "yamidaṃ kāyaduccaritaṃ, vacīduccaritaṃ, manoduccaritaṃ—",
  "mn60:19.9": "ime tayo akusale dhamme abhinivajjetvā yamidaṃ kāyasucaritaṃ, vacīsucaritaṃ, manosucaritaṃ—",
  "mn60:19.10": "ime tayo kusale dhamme samādāya vattissanti.",
  "mn60:19.11": "Taṃ kissa hetu?",
  "mn60:19.12": "Passanti hi te bhonto samaṇabrāhmaṇā akusalānaṃ dhammānaṃ ādīnavaṃ okāraṃ saṅkilesaṃ, kusalānaṃ dhammānaṃ nekkhamme ānisaṃsaṃ vodānapakkhaṃ.",
  "mn60:19.13": "Santaṃyeva kho pana hetuṃ ‘atthi hetū’ tissa diṭṭhi hoti;",
  "mn60:19.14": "sāssa hoti sammādiṭṭhi.",
  "mn60:19.15": "Santaṃyeva kho pana hetuṃ ‘atthi hetū’ti saṅkappeti;",
  "mn60:19.16": "svāssa hoti sammāsaṅkappo.",
  "mn60:19.17": "Santaṃyeva kho pana hetuṃ ‘atthi hetū’ti vācaṃ bhāsati;",
  "mn60:19.18": "sāssa hoti sammāvācā.",
  "mn60:19.19": "Santaṃyeva kho pana hetuṃ ‘atthi hetū’ti āha, ye te arahanto hetuvādā tesamayaṃ na paccanīkaṃ karoti.",
  "mn60:19.20": "Santaṃyeva kho pana hetuṃ ‘atthi hetū’ti paraṃ saññāpeti;",
  "mn60:19.21": "sāssa hoti saddhammasaññatti.",
  "mn60:19.22": "Tāya ca pana saddhammasaññattiyā nevattānukkaṃseti, na paraṃ vambheti.",
  "mn60:19.23": "Iti pubbeva kho panassa dussīlyaṃ pahīnaṃ hoti, susīlyaṃ paccupaṭṭhitaṃ—",
  "mn60:19.24": "ayañca sammādiṭṭhi sammāsaṅkappo sammāvācā ariyānaṃ apaccanīkatā saddhammasaññatti anattukkaṃsanā aparavambhanā.",
  "mn60:19.25": "Evamassime aneke kusalā dhammā sambhavanti sammādiṭṭhipaccayā.",
  "mn60:20.1": "Tatra, gahapatayo, viññū puriso iti paṭisañcikkhati:",
  "mn60:20.2": "‘sace kho atthi hetu, evamayaṃ bhavaṃ purisapuggalo kāyassa bhedā paraṃ maraṇā sugatiṃ saggaṃ lokaṃ upapajjissati.",
  "mn60:20.3": "Kāmaṃ kho pana māhu hetu, hotu nesaṃ bhavataṃ samaṇabrāhmaṇānaṃ saccaṃ vacanaṃ;",
  "mn60:20.4": "atha ca panāyaṃ bhavaṃ purisapuggalo diṭṭheva dhamme viññūnaṃ pāsaṃso—",
  "mn60:20.5": "sīlavā purisapuggalo sammādiṭṭhi hetuvādo’ti.",
  "mn60:20.6": "Sace kho atthi hetu, evaṃ imassa bhoto purisapuggalassa ubhayattha kaṭaggaho—",
  "mn60:20.7": "yañca diṭṭheva dhamme viññūnaṃ pāsaṃso, yañca kāyassa bhedā paraṃ maraṇā sugatiṃ saggaṃ lokaṃ upapajjissati.",
  "mn60:20.8": "Evamassāyaṃ apaṇṇako dhammo susamatto samādinno, ubhayaṃsaṃ pharitvā tiṭṭhati, riñcati akusalaṃ ṭhānaṃ.",
  "mn60:21.1": "Santi, gahapatayo, eke samaṇabrāhmaṇā evaṃvādino evaṃdiṭṭhino:",
  "mn60:21.2": "‘natthi sabbaso āruppā’ti.",
  "mn60:21.3": "Tesaṃyeva kho, gahapatayo, samaṇabrāhmaṇānaṃ eke samaṇabrāhmaṇā ujuvipaccanīkavādā.",
  "mn60:21.4": "Te evamāhaṃsu:",
  "mn60:21.5": "‘atthi sabbaso āruppā’ti.",
  "mn60:21.6": "Taṃ kiṃ maññatha, gahapatayo, nanume samaṇabrāhmaṇā aññamaññassa ujuvipaccanīkavādā”ti?",
  "mn60:21.7": "“Evaṃ, bhante”.",
  "mn60:22.1": "“Tatra, gahapatayo, viññū puriso iti paṭisañcikkhati—",
  "mn60:22.2": "ye kho te bhonto samaṇabrāhmaṇā evaṃvādino evaṃdiṭṭhino:",
  "mn60:22.3": "‘natthi sabbaso āruppā’ti, idaṃ me adiṭṭhaṃ;",
  "mn60:22.4": "yepi te bhonto samaṇabrāhmaṇā evaṃvādino evaṃdiṭṭhino:",
  "mn60:22.5": "‘atthi sabbaso āruppā’ti, idaṃ me aviditaṃ.",
  "mn60:22.6": "Ahañceva kho pana ajānanto apassanto ekaṃsena ādāya vohareyyaṃ—",
  "mn60:22.7": "idameva saccaṃ, moghamaññanti, na metaṃ assa patirūpaṃ.",
  "mn60:22.8": "Ye kho te bhonto samaṇabrāhmaṇā evaṃvādino evaṃdiṭṭhino:",
  "mn60:22.9": "‘natthi sabbaso āruppā’ti, sace tesaṃ bhavataṃ samaṇabrāhmaṇānaṃ saccaṃ vacanaṃ, ṭhānametaṃ vijjati—",
  "mn60:22.10": "ye te devā rūpino manomayā, apaṇṇakaṃ me tatrūpapatti bhavissati.",
  "mn60:22.11": "Ye pana te bhonto samaṇabrāhmaṇā evaṃvādino evaṃdiṭṭhino:",
  "mn60:22.12": "‘atthi sabbaso āruppā’ti, sace tesaṃ bhavataṃ samaṇabrāhmaṇānaṃ saccaṃ vacanaṃ, ṭhānametaṃ vijjati—",
  "mn60:22.13": "ye te devā arūpino saññāmayā, apaṇṇakaṃ me tatrūpapatti bhavissati.",
  "mn60:22.14": "Dissanti kho pana rūpādhikaraṇaṃ daṇḍādānasatthādānakalahaviggahavivādatuvaṃtuvaṃpesuññamusāvādā.",
  "mn60:22.15": "‘Natthi kho panetaṃ sabbaso arūpe’ti.",
  "mn60:22.16": "So iti paṭisaṅkhāya rūpānaṃyeva nibbidāya virāgāya nirodhāya paṭipanno hoti.",
  "mn60:23.1": "Santi, gahapatayo, eke samaṇabrāhmaṇā evaṃvādino evaṃdiṭṭhino:",
  "mn60:23.2": "‘natthi sabbaso bhavanirodho’ti.",
  "mn60:23.3": "Tesaṃyeva kho, gahapatayo, samaṇabrāhmaṇānaṃ eke samaṇabrāhmaṇā ujuvipaccanīkavādā.",
  "mn60:23.4": "Te evamāhaṃsu:",
  "mn60:23.5": "‘atthi sabbaso bhavanirodho’ti.",
  "mn60:23.6": "Taṃ kiṃ maññatha, gahapatayo, nanume samaṇabrāhmaṇā aññamaññassa ujuvipaccanīkavādā”ti?",
  "mn60:23.7": "“Evaṃ, bhante”.",
  "mn60:24.1": "“Tatra, gahapatayo, viññū puriso iti paṭisañcikkhati—",
  "mn60:24.2": "ye kho te bhonto samaṇabrāhmaṇā evaṃvādino evaṃdiṭṭhino:",
  "mn60:24.3": "‘natthi sabbaso bhavanirodho’ti, idaṃ me adiṭṭhaṃ;",
  "mn60:24.4": "yepi te bhonto samaṇabrāhmaṇā evaṃvādino evaṃdiṭṭhino:",
  "mn60:24.5": "‘atthi sabbaso bhavanirodho’ti, idaṃ me aviditaṃ.",
  "mn60:24.6": "Ahañceva kho pana ajānanto apassanto ekaṃsena ādāya vohareyyaṃ—",
  "mn60:24.7": "idameva saccaṃ, moghamaññanti, na metaṃ assa patirūpaṃ.",
  "mn60:24.8": "Ye kho te bhonto samaṇabrāhmaṇā evaṃvādino evaṃdiṭṭhino:",
  "mn60:24.9": "‘natthi sabbaso bhavanirodho’ti, sace tesaṃ bhavataṃ samaṇabrāhmaṇānaṃ saccaṃ vacanaṃ, ṭhānametaṃ vijjati—",
  "mn60:24.10": "ye te devā arūpino saññāmayā apaṇṇakaṃ me tatrūpapatti bhavissati.",
  "mn60:24.11": "Ye pana te bhonto samaṇabrāhmaṇā evaṃvādino evaṃdiṭṭhino:",
  "mn60:24.12": "‘atthi sabbaso bhavanirodho’ti, sace tesaṃ bhavataṃ samaṇabrāhmaṇānaṃ saccaṃ vacanaṃ, ṭhānametaṃ vijjati—",
  "mn60:24.13": "yaṃ diṭṭheva dhamme parinibbāyissāmi.",
  "mn60:24.14": "Ye kho te bhonto samaṇabrāhmaṇā evaṃvādino evaṃdiṭṭhino:",
  "mn60:24.15": "‘natthi sabbaso bhavanirodho’ti, tesamayaṃ diṭṭhi sārāgāya santike, saṃyogāya santike, abhinandanāya santike, ajjhosānāya santike, upādānāya santike.",
  "mn60:24.16": "Ye pana te bhonto samaṇabrāhmaṇā evaṃvādino evaṃdiṭṭhino:",
  "mn60:24.17": "‘atthi sabbaso bhavanirodho’ti, tesamayaṃ diṭṭhi asārāgāya santike, asaṃyogāya santike, anabhinandanāya santike, anajjhosānāya santike, anupādānāya santiketi.",
  "mn60:24.18": "So iti paṭisaṅkhāya bhavānaṃyeva nibbidāya virāgāya nirodhāya paṭipanno hoti.",
  "mn60:25.1": "Cattārome, gahapatayo, puggalā santo saṃvijjamānā lokasmiṃ.",
  "mn60:25.2": "Katame cattāro?",
  "mn60:25.3": "Idha, gahapatayo, ekacco puggalo attantapo hoti attaparitāpanānuyogamanuyutto.",
  "mn60:25.4": "Idha, gahapatayo, ekacco puggalo parantapo hoti paraparitāpanānuyogamanuyutto.",
  "mn60:25.5": "Idha, gahapatayo, ekacco puggalo attantapo ca hoti attaparitāpanānuyogamanuyutto parantapo ca paraparitāpanānuyogamanuyutto.",
  "mn60:25.6": "Idha, gahapatayo, ekacco puggalo nevattantapo hoti nāttaparitāpanānuyogamanuyutto na parantapo na paraparitāpanānuyogamanuyutto;",
  "mn60:25.7": "so anattantapo aparantapo diṭṭheva dhamme nicchāto nibbuto sītībhūto sukhappaṭisaṃvedī brahmabhūtena attanā viharati.",
  "mn60:26.1": "Katamo ca, gahapatayo, puggalo attantapo attaparitāpanānuyogamanuyutto?",
  "mn60:26.2": "Idha, gahapatayo, ekacco puggalo acelako hoti muttācāro hatthāpalekhano …",
  "mn60:26.3": "pe …",
  "mn60:26.4": "iti evarūpaṃ anekavihitaṃ kāyassa ātāpanaparitāpanānuyogamanuyutto viharati.",
  "mn60:26.5": "Ayaṃ vuccati, gahapatayo, puggalo attantapo attaparitāpanānuyogamanuyutto.",
  "mn60:27.1": "Katamo ca, gahapatayo, puggalo parantapo paraparitāpanānuyogamanuyutto?",
  "mn60:27.2": "Idha, gahapatayo, ekacco puggalo orabbhiko hoti sūkariko …",
  "mn60:27.3": "pe …",
  "mn60:27.4": "ye vā panaññepi keci kurūrakammantā.",
  "mn60:27.5": "Ayaṃ vuccati, gahapatayo, puggalo parantapo paraparitāpanānuyogamanuyutto.",
  "mn60:28.1": "Katamo ca, gahapatayo, puggalo attantapo ca attaparitāpanānuyogamanuyutto parantapo ca paraparitāpanānuyogamanuyutto?",
  "mn60:28.2": "Idha, gahapatayo, ekacco puggalo rājā vā hoti khattiyo muddhāvasitto …",
  "mn60:28.3": "pe …",
  "mn60:28.4": "tepi daṇḍatajjitā bhayatajjitā assumukhā rudamānā parikammāni karonti.",
  "mn60:28.5": "Ayaṃ vuccati, gahapatayo, puggalo attantapo ca attaparitāpanānuyogamanuyutto parantapo ca paraparitāpanānuyogamanuyutto.",
  "mn60:29.1": "Katamo ca, gahapatayo, puggalo nevattantapo nāttaparitāpanānuyogamanuyutto na parantapo na paraparitāpanānuyogamanuyutto;",
  "mn60:29.2": "so anattantapo aparantapo diṭṭheva dhamme nicchāto nibbuto sītībhūto sukhappaṭisaṃvedī brahmabhūtena attanā viharati?",
  "mn60:29.3": "Idha, gahapatayo, tathāgato loke uppajjati arahaṃ sammāsambuddho …",
  "mn60:29.4": "pe …",
  "mn60:29.5": "so ime pañca nīvaraṇe pahāya cetaso upakkilese paññāya dubbalīkaraṇe vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.",
  "mn60:29.6": "Vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ …",
  "mn60:29.7": "pe …",
  "mn60:29.8": "tatiyaṃ jhānaṃ …",
  "mn60:29.9": "pe …",
  "mn60:29.10": "catutthaṃ jhānaṃ upasampajja viharati.",
  "mn60:30.1": "So evaṃ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte pubbenivāsānussatiñāṇāya cittaṃ abhininnāmeti.",
  "mn60:30.2": "So anekavihitaṃ pubbenivāsaṃ anussarati seyyathidaṃ—",
  "mn60:30.3": "ekampi jātiṃ dvepi jātiyo …",
  "mn60:30.4": "pe …",
  "mn60:30.5": "iti sākāraṃ sauddesaṃ anekavihitaṃ pubbenivāsaṃ anussarati.",
  "mn60:30.6": "So evaṃ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte sattānaṃ cutūpapātañāṇāya cittaṃ abhininnāmeti.",
  "mn60:30.7": "So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate …",
  "mn60:30.8": "pe …",
  "mn60:30.9": "yathākammūpage satte pajānāti.",
  "mn60:30.10": "So evaṃ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṃ khayañāṇāya cittaṃ abhininnāmeti.",
  "mn60:30.11": "So ‘idaṃ dukkhan’ti yathābhūtaṃ pajānāti …",
  "mn60:30.12": "pe …",
  "mn60:30.13": "‘ayaṃ āsavanirodhagāminī paṭipadā’ti yathābhūtaṃ pajānāti.",
  "mn60:30.14": "Tassa evaṃ jānato evaṃ passato kāmāsavāpi cittaṃ vimuccati, bhavāsavāpi cittaṃ vimuccati, avijjāsavāpi cittaṃ vimuccati.",
  "mn60:30.15": "Vimuttasmiṃ vimuttamiti ñāṇaṃ hoti.",
  "mn60:30.16": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti.",
  "mn60:30.17": "Ayaṃ vuccati, gahapatayo, puggalo nevattantapo nāttaparitāpanānuyogamanuyutto na parantapo na paraparitāpanānuyogamanuyutto;",
  "mn60:30.18": "so anattantapo aparantapo diṭṭheva dhamme nicchāto nibbuto sītībhūto sukhappaṭisaṃvedī brahmabhūtena attanā viharatī”ti.",
  "mn60:31.1": "Evaṃ vutte, sāleyyakā brāhmaṇagahapatikā bhagavantaṃ etadavocuṃ:",
  "mn60:31.2": "“abhikkantaṃ, bho gotama, abhikkantaṃ, bho gotama.",
  "mn60:31.3": "Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya ‘cakkhumanto rūpāni dakkhantī’ti;",
  "mn60:31.4": "evamevaṃ bhotā gotamena anekapariyāyena dhammo pakāsito.",
  "mn60:31.5": "Ete mayaṃ bhavantaṃ gotamaṃ saraṇaṃ gacchāma dhammañca bhikkhusaṅghañca.",
  "mn60:31.6": "Upāsake no bhavaṃ gotamo dhāretu ajjatagge pāṇupetaṃ saraṇaṃ gate”ti.",
  "mn60:32.1": "Apaṇṇakasuttaṃ niṭṭhitaṃ dasamaṃ.",
  "mn60:33.1": "Gahapativaggo niṭṭhito paṭhamo.",
  "mn60:34.1": "Kandaranāgarasekhavato ca,",
  "mn60:34.2": "Potaliyo puna jīvakabhacco;",
  "mn60:34.3": "Upālidamatho kukkuraabhayo,",
  "mn60:34.4": "Bahuvedanīyāpaṇṇakato dasamo."
}